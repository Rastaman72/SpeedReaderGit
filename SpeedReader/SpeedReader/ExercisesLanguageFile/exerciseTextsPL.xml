<?xml version="1.0" encoding="utf-8"?>
<data>
  <texts>
    <text>
      <id>1</id>
      <body>LUBIĘ ROBIĆ DZIECI Pierwsza mama Jasia regularnie dostaje zdjęcia od rodziców adopcyjnych. Uśmiecha się na nich ubrany w sukienkę, bo nowa mama wolała dziewczynkę. Ma nadzieję, że jej bobas jest w dobrych rękach. Zdecydowała przecież o całym jego wyglądzie: rysach twarzy, kolorze oczu, skóry i włosów, wzroście i wadze. Nie, nie jest genetykiem. Mariola Majwat - Skrzydelska mieszka we Wrocławiu, a Jaś to stworzony przez nią reborn - lalka, którą łatwo pomylić z prawdziwym dzieckiem. Mariola jest jedną z niewielu osób w Polsce, które kolekcjonują reborny i jedną z kilku, jeśli nie jedyną, które je przekształcają. Tylko ją udało nam się namówić na zdjęcia i rozmowę. Inni kolekcjonerzy wolą się nie ujawniać, a w prasie próżno szukać artykułów na ten temat. Trochę lepiej jest w Internecie. "Wszyscy są zaszokowani, że lalki mogą wyglądać jak żywe dzieci" - przyznaje internautka, która pod nickiem yeterllen wystawia reborny na aukcjach internetowych. "Kobiety są zachwycone, mężczyźni mówią, że to małe trupki, a dzieci, szczególnie te małe, boją się brać je do rąk". Czytając opisy na aukcjach, trudno czasem rozróżnić, czy mowa o lalce, czy o dziecku. Artystki nazywają siebie pierwszymi mamami, sprzedaż lalki "adopcją", pracownię "żłobkiem", a certyfikat unikalności - "aktem urodzenia". Emocjonalne opisy typu "Addie jest takim dobrym dzieckiem. Lubi przytulanie i swój smoczek, dzięki któremu łatwo zasypia" mieszają z suchymi uwagami na temat tworzywa, z którego wykonana jest lalka. Ceny na Allegro wahają się od 800 do 1500 zł za sztukę, ale jak zapewniają osoby zajmujące się ich sprzedażą, to niewiele w porównaniu z cenami na świecie i możliwościami kolekcjonerów, którzy na amerykańskim eBayu płacą czasem za reborny po kilka tysięcy dolarów. Lalki wykonane są perfekcyjnie, ale to nie oznacza, że śliczne. Im lepszy reborn, tym bardziej przypomina niemowlę, łącznie z niedoskonałościami, takimi jak naczynkowa cera, zmarszczki, białe krostki na nosku lub cieknąca ślinka. Ciało lalki jest wykonane najczęściej w silikonie lub soft-winylu. I tak jak z wyglądu dobrze wykonaną lalkę można pomylić z niemowlęciem, to już w dotyku czuć plastik. Duże firmy, takie jak "JC Toys" Salvadora Berenguera, robią kolekcjonerskie lalki ręcznie, od kilku do kilkuset sztuk (z seryjnym numerem i certyfikatem) lub sprzedają zestawy do newborningu, czyli "ożywiania". W skład każdego z nich wchodzi: główka, kończyny, silikonowy lub materiałowy tułów, na który można nałożyć plastikowe nakładki brzuszka z pępkiem lub pośladków. Natomiast reborning to proces "odradzania", czyli przekształcania gotowej lalki, którą trzeba rozłożyć na części, oczyścić z farby, zeszlifować sztuczne wypukłości. Na wykonanie jednego egzemplarza trzeba czasem poświęcić kilka dni. Farbę nakłada się wewnątrz lalki, by nadać jej odpowiedni kolor. Jeśli zrobi się to nieumiejętnie, będzie miała trupi odcień skóry. Potem maluje się lalkę na zewnątrz: zmatowia farbami skórę i urealistycznia ją, domalowując żyłki i plamki, trzeba też pomalować paznokcie i usta. Jeśli reborn ma otwarte oczy, dokleja się plastikowe gałki oczne, jeśli są zamknięte - tylko rzęsy. Najtrudniejszy moment to aplikowanie pojedynczych moherowych włosków. Potrzeba nie tylko cierpliwości, ale i zdolności, by wyglądały naturalnie. Na koniec wypełnia się wszystkie części lalki, by ważyła tyle, ile prawdziwe dziecko i główka "leciała" jej do tyłu. Nosy przekłuwa się rebornom symbolicznie, "żeby mogły oddychać". Efekt końcowy to OARB - z ang. One of A Reborn Baby, czyli jedyny w swoim rodzaju reborn. Magda Godlewska Czytaj więcej w Focus 12/2007 Źródło: www.focus.pl</body>
    </text>
    <text>
      <id>2</id>
      <body>OPĘTANI NUMERAMI Spotkałem cię, kiedy miałem 23 lata. To było 14 września, a 14 plus 9 to przecież... 23! Ludzkie ciało składa się z 23 par chromosomów, a dwa podzielone przez trzy to w zapisie dziesiętnym 0,666 - czyli szatan, jak w pysk strzelił! Takie obsesje zawładnęły życiem Waltera Sparrowa (w tej roli Jim Carrey), głównego bohatera filmu "Liczba 23", który właśnie wszedł do... Nie, nie do kin. Zaledwie do wypożyczalni, mimo gwiazdorskiej obsady. Dlaczego nie do kin? To oczywiste - numerologiczne lobby nie chce dzielić się sekretami z resztą pospólstwa, ale pragnie dalej samo rządzić światem, wygrywać na giełdzie i trafiać w totolotka, dlatego blokuje próby wytłumaczenia ludziom, gdzie leży prawda. Wiosna 2005. Umiera Papież Wszech Czasów. Kiedy dokładnie? Tego nie dowiemy się nigdy. Oficjalny komunikat brzmi: 2 kwietnia 2005, godzina 21.37. Ludzie płaczą, modlą się. Ale nie tropiciele światowych spisków. Ci liczą, rachują, dodają, odejmują. Włos im się na głowie jeży, gdy odkrywają, jedno za drugim, liczbowe cuda dotyczące papieża Polaka. Punkt wyjścia: Jan Paweł Drugi to w sumie 13 liter. A pamiętamy, że zamach na placu Świętego Piotra miał miejsce 13 maja 1981, w piątek. Słynna trzynastka, apogeum pecha. Liczymy dalej. Cyfry zebrane w dacie śmierci papieża (02.04.2005) dają razem 13. Cyfry z godziny (21.37) - znowu 13. Papież żył równo 31 000 dni, uwzględniając lata przestępne i tym podobne pułapki. A 31 wspak to przecież 13. Data urodzenia? 18 maja 1920. W sumie nie 13, ale 26, czyli... dwa razy 13. To samo dotyczy pontyfikatu. Od 16 października 1978 do 2 kwietnia 2005 minęło (jak policzył niezawodny Excel) 9665 dni, a suma cyfr tej liczby to 26. Czyli znowu dwie trzynastki. Ale nie trzeba być papieżem, by dostąpić podobnego zaszczytu. Moja babcia to Maria Magdalena. Imiona i nazwisko to w sumie 19 liter. Data urodzenia? 19 lipca 1919. Trzy dziewiętnastki. Ale lipiec też jest "dziewiętnasty" - to po prostu przekręcony licznik, bo rok ma tylko 12 miesięcy (12+7=19). Kod pocztowy domu, w którym babcia mieszkała całe życie: 01-919, czyli dwie dziewiętnastki plus nic nieznaczące zero. Babcia umarła 14 maja. W sumie 19. Babcia przeżyła papieża o 346 dni. A suma cyfr liczby 346 to oczywiście 13, bo tu już chodzi o kogoś innego, znacznie ważniejszego (patrz poprzedni akapit). Tropienie podobnych koincydencji może prowadzić do obsesji. Im bardziej tajemnicze zjawisko, tym łatwiej o doszukiwanie się w nim symboliki. Niektóre liczby upatrzyli sobie neonaziści. Oto niewinne 88 oznacza, ni mniej, ni więcej, tylko zwrot "Heil Hitler", ponieważ H jest 8 literą alfabetu. Tak samo 18, czyli w tym samym kodzie AH, to oczywiście sam Adolf Hitler, który zresztą był gorącym miłośnikiem numerologii. Według zasad tejże, po przypisaniu literom z nazwiska Hitlera odpowiednich liczb trzycyfrowych, otrzymamy 666, zatem szatana we własnej osobie. I jak tu teraz ze spokojnym sumieniem komuś zorganizować "osiemnastkę"? Max Suski Czytaj więcej w Focus 12/2007 Źródło: www.focus.pl</body>
    </text>
    <text>
      <id>3</id>
      <body>PRZEZ WĘDZARNIĘ DO KRAINY PRZODKÓW Do wsi Piliam, leżącej u stóp góry Ellit, trafiliśmy na koniec kremacji. Można powiedzieć, że mieliśmy szczęście - pogrzeb ważnego wodza nie zdarza się często, wprawdzie nie życzyliśmy nikomu źle, ale w skrytości ducha liczyliśmy na to, że kiedyś uda się być świadkiem takiej uroczystości. Udało się to dopiero za trzecim pobytem na Papui. Niestety, ominęły nas przygotowania do kremacji, ale jak się dowiedzieliśmy, była to najmniej istotna część imprezy. Gwoździem programu jest stypa, sprowadzająca się do gigantycznej uczty - w wyłożonych kamieniami dołach piecze się świnie, przyniesione na znak szacunku dla zmarłego. Kiedy umiera wódz, zabija się kilkadziesiąt, nawet kilkaset zwierząt (dawniej pieczono także ciała wrogów, w ramach zadośćuczynienia duchom). Zwłoki pali się kilka dni po śmierci - tak, by na stypę zdążyli dotrzeć krewni i współplemieńcy z oddalonych wiosek. Każdy przynosi ze sobą prezent: świnię, naszyjnik, kamienne narzędzia. Żałobnicy malują twarze błotem, a paleniu zwłok towarzyszą płacze i zawodzenia. Wódz, którego doczesne szczątki dopalały się wśród resztek stosu, musiał być kimś ważnym, bo następnego dnia już o świcie obudziło nas kwiczenie niesionych przez gości świń. Doliczyliśmy się 50. Nie wszystkie zwierzęta zarzyna się od razu. Część podlega redystrybucji wedle niezwykle skomplikowanego klucza. Pierwszego dnia każdy, kto przyprowadził jakąkolwiek świnię, wraca do domu z inną, podobnej wartości. Następnego dnia musi przyprowadzić kolejną, tym razem już do zabicia (albo wręczyć rodzinie zmarłego patyk symbolizujący świnię, obiecując tym samym, że zwierzę dostarczy w terminie późniejszym). Z punktu widzenia postronnego obserwatora sens całej wymiany sprowadza się do zapobiegania chowowi wsobnemu świń. Tak naprawdę jednak wymiana służy zacieśnianiu więzów społecznych, a sam pogrzeb, co tu kryć, jest znakomitym pretekstem, by się najeść mięsa. Być może dlatego na uczcie pogrzebowej skupia się cała uwaga żałobników. Ludzie w podnieceniu oglądają świnie i oceniają ich wartość, podczas gdy prochy zmarłego rozwiewa wiatr. Niedopalone resztki drewna ze stosu służą jako opał do rozgrzewania kamieni, na których piecze się mięso poćwiartowanych zwierząt. Po złożeniu ofiar ze świńskich uszu i ogonów duchom przodków zaczyna się wielkie żarcie... Jako honorowi goście zostaliśmy obdzieleni sowitą porcją uznawanych za delikates podrobów i świńską nogą, którą kucharz naszej ekspedycji przerobił na smaczne skądinąd curry... Obżarstwo przybiera niekiedy tak monstrualną skalę, że uczta pociąga za sobą ofiary - okazja do zjedzenia mięsa nie zdarza się co dzień i niektórzy korzystają z niej bezgranicznie... U wielu plemion ciała znamienitszych członków klanu traktuje się wyjątkowo. Asmaci z południa wyspy preparowali i czyścili starannie czaszki przodków, wierząc, że to w nich tkwi cała moc zmarłych. Wygładzone, ozdobione paciorkami służyły za... poduszki. Niekiedy zwłoki, a zwłaszcza mózgi, zjadano (z tym związana była kuru, pierwsza opisana choroba prionowa). Czasami ciała zostawiano na pastwę ptaków i owadów na rusztowaniach w dżungli lub pracowicie mumifikowano, wędząc nad ogniem. Jakub Urbański Czytaj więcej w Focus 12/2007 Źródło: www.focus.pl</body>
    </text>
    <text>
      <id>4</id>
      <body>NOWA KOLEJ, MNIEJSZE KOLEJKI Wejście na ten najczęściej odwiedzany szczyt Tatr (z Kuźnic przez Myślenickie Turnie) zajmuje średnio 2- 3 godziny. Koleją dostaniemy się tam w 20 minut. Takim udogodnieniem dysponujemy już co prawda od lat 30. ubiegłego wieku, ale dopiero niedawno, po kilkunastu latach starań, władzom Polskich Kolei Linowych udało się otrzymać wszelkie zezwolenia na wymianę wysłużonej już kolei na nową - nowoczesną i bardziej "pojemną". Wybudowana w 1936 roku Kolej na Kasprowy była pierwszym tego typu urządzeniem w Polsce i jedynym w całych Tatrach. Przewoziła rocznie około 600 tysięcy turystów i miłośników sportów zimowych, swój ostatni komercyjny kurs odbyła 6 maja 2007 roku. Zanim jednak została rozebrana, posłużyła do transportu elementów swojej następczyni - nie można było użyć śmigłowców, ponieważ zabrania tego regulamin Tatrzańskiego Parku Narodowego. Nowa kolej będzie mogła dowozić na szczyt 360 osób na godzinę. Jedynie zimą, bo latem - decyzją ministra środowiska - połowę mniej, ze względu na ochronę Parku. Z tego też powodu w czasie budowy ograniczono wycinkę drzew i wykopy pod fundamenty nowych podpór - w części wykorzystano stare - a zaoliwiona ziemia spod nich została zebrana i oddana do utylizacji. Inwestycja kosztowała około 70 mln zł, wykonawcą była szwajcarska filia koncernu Dopplemayr - firma Garaventa. Budowę rozpoczęto w sierpniu, a zakończono w październiku. Na listopad i grudzień zaplanowano już tylko testy, szkolenia i odbiory techniczne. W linach nośnych przeprowadzono światłowody - posłużą do przesyłania informacji między poszczególnymi stacjami. Drugą nowością jest stałe mocowanie lin - poprzednio do stabilizacji ich położenia służyły ciężary napinające. Dla miłośników starej kolei dobra wiadomość - choć przeszła na zasłużoną emeryturę, jej wagony i niektóre elementy napędu oraz trasy będzie można zobaczyć w Muzeum Techniki w Warszawie, reszta zostanie wykorzystana do budowy skansenu-muzeum kolei w Zakopanem. Ewa Rąbek Czytaj więcej w Focus 12/2007 Źródło: www.focus.pl</body>
    </text>
    <text>
      <id>5</id>
      <body>GOLIACI W PRZESTRZENI Co zrobić z ogromnym ładunkiem, który trzeba przewieźć możliwie delikatnie, ale tylko na kilka kilometrów? Centrum lotów kosmicznych na Przylądku Canaveral używa megaplatform na gąsienicach, które pomagają w transporcie wahadłowców z hangaru konstrukcyjnego na miejsce startu. Gigantyczne maszyny Hans i Franz (40 x 30 m i 4 piętra wysokości) przewożą za każdym razem ładunek o masie 2000 ton. Jadą bardzo wolno, zaledwie 1,6 km/godz., ale przez 40 lat służby (już na początku lat 60. woziły rakiety Saturn) przejechały ponad sześć tysięcy kilometrów! Platformy "kosmiczne" mają napęd hybrydowy. Poruszają się dzięki silnikom elektrycznym, którym energii dostarczają dwa dieslowskie agregaty. Są oszczędne, ale i tak spalają 350 l ropy na kilometr. Platforma z Cape Canaveral robi wrażenie swoim ogromem, ale wobec statków jest niczym mityczny Dawid u boku Goliata. Po oceanach całego świata pływa wiele jednostek, do których pasuje przymiotnik ogromne. Wśród nich numerem jeden jest dowodzony przez polskiego kapitana supertankowiec Knock Nevis. Statek ma 485 metrów długości, a od stępki do masztu liczy - bagatela - 25 pięter. Zabiera na pokład 560 tysięcy ton ropy. Równie potężny jest Genesis - wycieczkowiec, który za dwa lata wypłynie w swój dziewiczy rejs po Karaibach. Na razie statek można obejrzeć tylko na komputerowych wizualizacjach, ale już teraz szokuje danymi technicznymi. Fińscy inżynierowie, którym polecono zbudowanie Genesis, chwalą się, że wycieczkowe rejsy ich 400-metrowym gigantem będzie mogło jednocześnie odbywać aż 5400 pasażerów. Megastatki wożą ludzi, ropę, samochody i setki kontenerów, ale czasem zdarzają się również zamówienia nietypowe. Do transportu ładunków, których nie da się rozebrać i załadować w mniejszych kawałkach, buduje się tzw. statki półzanurzalne. Mają dziób i rufę, ale w miejscu normalnych ładowni ich kadłuby są wycięte niemal do poziomu morza i tworzą szerokie platformy załadowcze. Statki półzanurzalne są wyposażone w zbiorniki balastowe oraz baterie pomp. Przy ładowaniu zbiorniki wypełnia się wodą, a wtedy kadłub zanurza na kilkanaście metrów. Potem na wierzch holowniki wciągają nietypowe ładunki. Po odpompowaniu wody statek wynurza się i jest gotowy do powolnej podróży. Czasem to jednak jedyna droga. W ten sposób z prędkością ledwie kilku węzłów przemierzają morza platformy wiertnicze ważące po 60 tysięcy ton, kompletne instalacje rafinerii gazu i segmenty wielkich mostów. Specjalne statki korporacji Dockwise przewiozły gigantyczny pływający radar, atomową łódź podwodną i… niszczyciel USS Cole. Okręt, którego kadłub został poważnie uszkodzony w ataku terrorystycznym, nie mógł się poruszać o własnych siłach. Bez pomocy statku Black Marlin, który przewiózł go do stoczni, musiałby zostać zniszczony. W poważnej logistyce kilkadziesiąt ton to przysłowiowa pestka, bo z takim obciążeniem poradzi sobie nawet... samolot. Jeden z najobszerniejszych samolotów transportowych - Airbus A300-600ST Beluga może zabrać na pokład nawet 47 ton. Kadłub tego latającego giganta ma średnicę ponad 7 metrów, a tzw. pokład transportowy - 37 m długości i 1400 m2 powierzchni. Dzięki temu do środka Airbusa XXXL można załadować... śmigłowiec lub wagon metra. Monstrualny samolot wygląda dziwacznie, ale zaskakuje możliwościami - w powietrzu pokonuje z ładunkiem dystans do 2800 km, a do jego obsługi wystarczą tylko dwie osoby! Jeszcze więcej potrafi największy latający transportowiec świata - An- 225 Mrija. Jego ładownia jest wprawdzie o kilka metrów niższa niż konkurencyjnego Airbusa, ale za to samolot ma większą wytrzymałość, więc wozi jeszcze cięższe ładunki. Mriję zaprojektowano w połowie lat 80. XX wieku do transportu radzieckiego prototypowego wahadłowca Buran. Finał wszyscy dobrze znają - Buran nigdy nie poleciał w kosmos, ale za to jego nosiciel przetrwał i został zamieniony w powietrzny frachtowiec. An-225 lata z 200-tonowymi turbinami, wozi megaciężarówki pracujące w kopalniach, nadaje się też do transportu aut osobowych (do ładowni wchodzi 50 sztuk). Leszek Belke Czytaj więcej w Focus 11/2007 Źródło: www.focus.pl</body>
    </text>
    <text>
      <id>6</id>
      <body>DEMOKRACJA Z NATURY Do niedawna sądzono, że kręgowce stadne (ptaki i ssaki) oraz owady społeczne (pszczoły czy mrówki) słuchają głosu mądrego przywódcy i grzecznie wykonują jego rozkazy. Nic bardziej mylnego! Znacznie częściej decyzje podejmowane są demokratycznie. Długi czas naukowcy ignorowali istnienie takiej możliwości, sądząc, że do demokracji potrzebne są wyższe umiejętności umysłowe. Tymczasem system ten jest wśród zwierząt bardzo powszechny z prostego powodu. Wyobraźmy sobie stado karibu, które musi podjąć decyzję, w którą stronę świata wyruszyć, dzikie gęsi, które decydują, kiedy odlecieć do ciepłych krajów, czy rój pszczół, które wybierają miejsce na wspólne gniazdo. We wszystkich tych sytuacjach konieczna jest jednomyślność. Jej brak prowadziłby do rozczłonkowania grupy, co w przypadku zwierząt społecznych oznaczałoby wystawienie się na poważne ryzyko. Tak jak i wśród ludzi, trudne decyzje mogą prowokować konflikty w grupie. Gdy idzie o wybór nowego miejsca na gniazdo, konflikt między osobnikami jest znikomy - każdemu tak samo zależy, aby było ono najlepsze. Inaczej wygląda sytuacja, gdy w efekcie podjętej decyzji jednym dzieje się bardzo dobrze, a drugim źle. Taki charakter mają wszelkie wybory dotyczące czasu, w którym wykonana ma być jakaś czynność. Kiedy przerwać żerowanie? Kiedy udać się na poszukiwanie wodopoju? Kiedy odlecieć do ciepłych krajów? Optymalny moment na podjęcie tych aktywności zależy od kondycji fizycznej osobnika, a ta może być bardzo różna. W takich sytuacjach demokratyczne podejmowanie decyzji jest szczególnie ważne. Jeśli w stadzie jest wiele niedożywionych zwierząt, będą wolały pozostać na żerowisku jeszcze trochę i wyruszyć w drogę później. Wówczas demokratycznie podjęta decyzja będzie odpowiadać większości. A jeśli w grupie są wyraźne dwie frakcje osobników - jedna niedożywiona, a druga tłuściutka, to wspólnie podjęta decyzja będzie rodzajem kompromisu, stanowiskiem pośrednim. W obu przypadkach demokracja jest korzystna z prostego powodu - jest lepsza dla większości członków stada. Gdyby o przerwaniu żerowania decydował przywódca, podjąłby decyzje optymalne dla niego samego, a nie dla całej grupy. Dlatego rządy silnej ręki mogą być opłacalne tylko w wyjątkowych sytuacjach. Jeśli stado jest nieliczne, a większość jego członków nie dysponuje odpowiednimi informacjami, lepiej wówczas zaufać przywódcy. Młode osobniki mogą nie wiedzieć, kiedy opłaca się im skończyć żerowanie, by wyruszyć na poszukiwanie wodopoju. Jest im więc obojętne, kto podejmie za nie decyzję, a na pewno lepiej, żeby zrobił to ktoś doświadczony. Każdy gatunek ma swój cenzus wyborczy i swoje quorum przy podejmowaniu decyzji. Pszczoły mają specjalny oddział zwiadowców, stanowiący około 5 proc. wszystkich osobników, który zajmuje się wyborem nowego miejsca na gniazdo. Zwiadowca, który wyszukał odpowiednie miejsce, "opisuje" je tańcem. Im ciekawsza propozycja, tym taniec jest intensywniejszy. W ten sposób przyciąga innych zwiadowców, którzy lecą na wizję lokalną, wracają i przyłączają się do tańca, reklamując miejsce innym. Ta procedura trwa do momentu, gdy do tańca włącza się większość zwiadowców. Ale bywa tak, że brakuje czasu i nowe gniazdo trzeba zakładać natychmiast (np. przy złych warunkach pogodowych). Wówczas obniża się quorum wymagane do podjęcia decyzji. U innych gatunków zwierząt proporcje mogą być zmieniane, gdy podejmowana decyzja jest szczególnie ważna, np. wybór momentu odlotu u ptaków migrujących. Wymagane są wówczas dwie trzecie lub nawet trzy czwarte głosów za. Jak wygląda samo głosowanie? Jelenie głosują przez powstanie. Łabędzie kiwają głowami. Goryle wydają charakterystyczne dźwięki. Słonie wydają pomruki o niskich częstotliwościach. Przedstawiciele niektórych gatunków pawianów wykonują specyficzne ruchy, inne przyjmują określoną pozę ciała, pawiany płaszczowe siadają na kamieniach. A bawoły afrykańskie po prostu gapią się w jedno miejsce. Liczenie głosów polega na uzbieraniu odpowiednio dużej grupy osobników oddających głos. U jeleni musi to być 62 proc., a u goryli 65 proc. Ale uwaga - nie każdemu zwierzęciu przysługują prawa wyborcze! Najczęściej obowiązuje cenzus wieku oraz płci. I tak wśród jeleni, goryli i pawianów płaszczowych prawo głosu mają wyłącznie dojrzałe płciowo samce, u słoni zaś tylko dorosłe samice. Najbardziej demokratycznie jest wśród wyjców, gdzie w wyborach może wziąć udział każdy. Uczeni z University of Sussex, badający to zagadnienie, twierdzą, że demokracja jest korzystna z tego względu, że eliminuje skrajne rozwiązania, a nie dlatego, że wpływ na decyzje mają wszyscy członkowie stada. Bo ta cecha demokracji ceniona jest przede wszystkim przez ludzi. Magdalena Tilszer Czytaj więcej w Focus 11/2007 Źródło: www.focus.pl</body>
    </text>
    <text>
      <id>7</id>
      <body>PRZYJEMNOŚĆ ZA MILION Technologia i materiały. To zawsze kosztuje najwięcej. Samochody ultraluksusowe buduje się bez żadnych kompromisów i szukania oszczędności. Jeśli zachodzi potrzeba, auto może być wykończone nawet złotem! Tak było w przypadku legendarnego McLarena F1. Cywilny bolid produkował ogromne ilości ciepła. Żeby je odprowadzić i nie uszkodzić cennego silnika, wszystko, co pod maską, osłonięto złotą blachą (ten metal podobno najszybciej wymienia ciepło). Równie łatwo wytłumaczyć milionowy rachunek za auto Pagani Zonda - legendarne włoskie maszyny mają nadwozie wykonane z włókna węglowego. Postępująca globalizacja pogłębia kontrasty. Mówi się o oszczędzaniu paliwa i głodzie w Afryce, ale to nie przeszkadza, żeby na rynku pojawiały się nowe manufaktury luksusu. Jak holenderski Spyker Cars - firma, która przejęła znak firmowy po dawnej wytwórni silników lotniczych i w ciągu kilku lat zbudowała całą armadę aut od nowa. Spykery biją inne auta na głowę dbałością o detale. Wszystko jest wykańczane ręcznie, z precyzją równą szwajcarskimu zegarmistrzowi. Blachę desek rozdzielczych poleruje się drewnianymi kołkami, dobiera najbardziej miękkie i pachnące gatunki skóry. Każdy samochód budowany jest pod czujnym okiem właściciela. Ten może zawsze przylecieć do fabryki na inspekcję lub kontrolować postęp pracy przez specjalnie dla niego stworzoną stronę internetową. Co tak naprawdę liczy się w przypadku drogich samochodów? Na pewno nie osiągi, bo bogaci kierowcy nie są sportowcami i rzadko pasjonują się pokonywaniem granicy własnego strachu. Wśród nich nie ma wielu takich, którzy pojadą samochodem ponad 300 kilometrów na godzinę. Nie mówiąc już o tym, że tylko jeden lub dwóch spośród właścicieli Bugatti Veyron przekroczy magiczne cztery setki na liczniku, co - jak udowodniono - ten samochód umożliwia w standardzie. Pęd i jego wymiar nie mają specjalnego znaczenia. Liczy się przede wszystkim prestiż i duma, że konkurenci nie mają zabawki za milion. To właśnie tłumaczy tempo, w jakim sprzedała się miniseria złożona z 5 sztuk Bugatti Veyron w odmianie Pur Sang. Od Veyronów "zwyczajnych" (choć w przypadku takiego auta trudno mówić, że jest zwyczajne) Pur Sang różni się tylko brakiem lakieru i wypolerowaną do żywego karoserią. Takie auto jest wprawdzie o 100 kilogramów lżejsze, ale też kosztuje prawie 1,4 miliona euro (bez podatku!). Ultraluksusowe samochody na stoisku salonu motoryzacyjnego stały tylko 24 godziny. Wszystkie znalazły właścicieli na pniu... Leszek Belke Czytaj więcej w Focus 11/2007 Źródło: www.focus.pl</body>
    </text>
    <text>
      <id>8</id>
      <body>ŚLIMAKI NA GUZIKI Legiony rzymskie, osiągnąwszy wiosną 40 roku naszej ery północne wybrzeża Galii, były gotowe do inwazji na Brytanię. Okazało się jednak, że cesarz Kaligula miał inny plan. Zdezorientowani żołnierze zamiast rozkazu przystąpienia do ataku usłyszeli: „Zbierać muszle!”. Ich zdobycze trafiły potem do Rzymu jako część trofeów wojennych, a Kaligula, właściciel największej starożytnej kolekcji konchologicznej, trudne zadanie inwazji na Brytanię zostawił swemu następcy Klaudiuszowi. Nie on pierwszy uległ urokowi szkielecików mięczaków. Służyły one człowiekowi od zarania dziejów jako narzędzia, ozdoby i przedmioty kultu. Już dwa tysiące lat przed naszą erą zastępowały pieniądze. Przykładem mogą być morskie porcelanki, którymi w XVIII wieku Anglicy i Holendrzy płacili za niewolników i które do dziś są ozdobą kapeluszy polskich górali. Z badań wynika, że podobną funkcję pełniły muszle od 150 do 200 gatunków mięczaków. Mieszkańcy niektórych wysepek na Morzu Salomona posługują się taką walutą do dziś. W starożytnym Egipcie i na Fidżi dźwięki wydobywane z muszli towarzyszyły pogrzebom. Wodzowie z Fidżi i Wysp Salomona zamiast królewskiej korony nosili naszyjniki z pomarańczowej porcelanki Cypraea aurantium. Z kolei podobieństwo muszli Cypraea pantherina do kobiecych narządów płciowych skłoniło starożytnych Greków do uznania jej za symbol Afrodyty. Łacińska nazwa ślimaka oznacza „dający życie”, a pochodzi od Cypru, bo do tej właśnie wyspy dotarła w muszli bogini miłości tuż po narodzinach. Wierzono, że pocieranie brzucha kobiety porcelankami leczy bezpłodność i zapewnia pomyślny przebieg ciąży. W Rzymie zaś zawieszano je przed wejściem do przybytku cór Koryntu. Do dziś mieszkanki południowych Włoch, nosząc naszyjniki z porcelanek, wierzą, że ustrzegą je one przed złymi urokami i zapewnią pomyślność. W Japonii duże „rogate” muszle szponiatki (Lambis chiragra), powszechnie występującej w płytkich wodach Oceanu Indyjskiego, mają chronić domy przed pożarem. Największą karierę muszle zrobiły na Wyspach Triobriandzkich, położonych tuż za wschodnim krańcem Nowej Gwinei. Naszyjniki, bransolety i naramienniki z muszli są tam przedmiotem rytualnej wymiany, która odbywa się w milczeniu (targowanie się jest niedopuszczalne). Im dłużej dany gadżet funkcjonuje w obiegu, tym większą ma wartość i jego posiadanie – choć tylko tymczasowe – jest powodem do dumy. Zjawisko to od lat fascynuje antropologów. Na początku XVIII wieku w modzie była egzotyka, więc zbieranie muszli stało się manią. Ich urokowi uległy m.in. królowa szwedzka Luiza Urlika i caryca Katarzyna II. Dotychczas niepobity rekord ustanowił angielski koncholog Hugh Cuming, który w trakcie czteroletniej ekspedycji na Morze Sulu i wyspy filipińskie zebrał kolekcję 3045 muszli. To w trakcie tej ekspedycji Cuming znalazł w pobliżu wyspy Bohol pierwsze dwa żywe egzemplarze cennego ślimaka stożka Conus gloriamaris. Kolekcje te z czasem zasiliły zbiory muzeów konchologicznych na całym świecie, m.in. Senckenberg Naturmuseum we Frankfurcie nad Menem, Ashmolean Museum w Oxfordzie czy Smithsonian Institution w Waszyngtonie. Choć sposoby wykorzystywania muszli przez człowieka stale się zmieniały, ich moc przyciągania jego uwagi pozostała niezmienna. A wszystko dzięki macicy perłowej. Potocznie nazywana masą perłową, jest wytworem płaszcza mięczaka. Odkładana w cieniutkich warstwach na wewnętrznej stronie muszli zbudowana jest z tych samych substancji co perła: kryształków węglanu wapnia (aragonitu, będącego też głównym składnikiem skał wapiennych i marmurów) spojonych substancją białkową zwaną konchioliną. Ewa Rąbek prof. dr hab. Bohdan Draganik Czytaj więcej w Focus 3/2007 Źródło: www.focus.pl</body>
    </text>
    <text>
      <id>9</id>
      <body>PRZEKLĘTE PASKI Pod koniec lata 1254 roku Ludwik Święty wracał do Paryża z Ziemi Świętej po nieudanej wyprawie krzyżowej. Wiózł ze sobą braci z zakonu Najświętszej Marii Panny z Góry Karmel. W mieście od razu wybuchł skandal. Zakonnicy nosili bowiem płaszcze w... pasy! Cztery białe reprezentowały cnoty kardynalne, a trzy brązowe - cnoty ewangeliczne. To nie miało jednak żadnego znaczenia. Liczyło się tylko, że płaszcze były w paski, a przez to kojarzyły się z muzułmańską dżellabą - strojem niewiernych, którego chrześcijanom nie wolno było nosić. Karmelici byli piętnowani i wyzywani od pręgowanych (starofrancuskie barres oznaczało paski i nieprawe pochodzenie). Zarzucano im wiarołomstwo oraz sianie zła. Sytuacja była tak napięta, że papież Aleksander IV nakazał zakonnikom zmienić płaszcz na jednobarwny. Po 13 latach sporów i negocjacji bracia w końcu z niego zrezygnowali na rzecz białej peleryny. W 1295 r. papież Bonifacy VIII przypomniał w bulli o zakazie noszenia pasiastych strojów przez wszystkich braci zakonnych. Nie tylko prawo kościelne, ale i świeckie zajęło stanowisko wobec pasków. Słynne Sachsenspiegel (zbiór praw saksońskich, spisany w latach 1220-1235) zastrzegało pasiaste stroje dla ludzi zepchniętych na dół drabiny społecznej. Mieli je nosić bękarci, niewolnicy, szaleńcy i skazańcy, a także prostytutki, kuglarze, błazny i kaci - aby odmieńców i ludzi wykonujących hańbiące zawody nie mylić z porządnymi mieszkańcami. Reguły te w niektórych miastach rozszerzono na Cyganów, kaleki, trędowatych, muzułmanów, żydów i heretyków, a nawet młynarzy (bo głodzą ludzi), rzeźników i kowali (czyli czarowników). Ci odszczepieńcy łamią ład społeczny tak, jak paski gwałcą ład chromatyczny. Mają pierwszeństwo w wyrażaniu zamętu, nieładu i nieczystości. Ostrzegają skuteczniej niż kolor, opaska czy łata. W ikonografii Zachodu znakowano paskami zdrajców, Judasza, Kaina, Lucyfera i upadłe anioły. Dlaczego degradowały akurat paski? Odpowiedzi należy szukać w Biblii, w XIX rozdziale III Księgi Mojżeszowej: "nie wdziewaj na siebie szaty zrobionej z dwóch rodzajów przędzy". Nie wiadomo, czy chodzi o łączenie przędzy wełnianej i lnianej, czy o mieszanie kolorów - jak interpretowali ten ustęp średniowieczni egzegeci. Dobry chrześcijanin nie mógł więc w wiekach średnich się wyróżniać - to mogło mieć coś wspólnego z szatanem. Co innego w czasach nowożytnych. Wraz z rozprężeniem cielesnym i duchowym pojawiły się paski "dobre" - jako oznaka zabawy, egzotyki i wolności. Zaczęto ich używać do zdobienia wnętrz, pojawiły się paski pionowe, przestała obowiązywać dwubarwność i jednakowa szerokość. Pojawiły się paski higieniczne (na piżamach i pościeli) oraz marynistyczne (na kostiumach sportowych i kąpielowych). "Złe" paski jednak nie zniknęły. "Teksty literackie obdarzają nimi wiarołomnych rycerzy, samozwańczych książąt, ludzi źle urodzonych (bękarty, plebejuszy) i wszystkich, którzy postępują okrutnie, nieuczciwie, bezbożnie (...). Niewierne żony, nieposłuszni synowie, zdradzieccy bracia, pogańscy królowie, stworzenia diaboliczne, okrutne karły, zachłanni słudzy - wszyscy oni bywają wyposażani w pasiaste herby i ubrania. Noszą paski na godłach i sztandarach, zbroi, czapraku konia lub na szatach, kaftanach, pludrach czy nakryciu głowy" - pisze Michel Pastoureau w "Diabelskiej materii". Ze względu na dawne konotacje paski stały się oznaką podporządkowania. Pojawiły się na strojach ludowych, liberiach służby domowej, ubraniach paziów, niewolników i mundurach. Współistnieją z paskami emblematycznymi (mundury, godła, flagi) i ostrzegawczymi (przejścia, znaki drogowe). Diaboliczny charakter pasków jednak pozostał, naznaczono nimi haniebnie więźniów obozów śmierci. Po wojnie paski znowu zaczęto utożsamiać z wolnością i witalnością. Pokochali je artyści (z Picassem na czele), bikiniarze, anarchiści i homoseksualiści, których symbolizuje tęczowa flaga. Wymyślił ją w 1978 r. Gilbert Baker, kolorom sześciu poziomych pasów przypisując konkretne znaczenie. Ale nikogo ono nie obchodzi, tak jak nikogo nie interesowało, co symbolizują pasy na płaszczach nieszczęsnych karmelitów. Podobnie jak zakonnicy, mniejszości seksualne naznaczyły się wzorem, który już trwale przylgnął do odmieńców. Joanna Nikodemska Czytaj więcej w Focus 9/2007 Źródło: www.focus.pl</body>
    </text>
    <text>
      <id>10</id>
      <body>TORTURY NA ŻYCZENIE Efektowne machinerie w lunaparkach to cuda inżynierii, jednak zasada ich działania jest zazwyczaj niezwykle prosta. To, co dzieje się na karuzeli, gigantycznej huśtawce czy w rollercoasterze, łatwo wyjaśniają prawa dynamiki - sprytnie wykorzystane. Wskutek gwałtownych zmian - prędkości, wysokości, kierunku jazdy - ludzkie ciało poddawane jest działaniu sił, których nie może doświadczyć nigdzie indziej. Chyba że należy do kosmonauty. Obiektywnie patrząc, nie są to doznania przyjemne. Człowiek jest stworzony i przyzwyczajony do pewnego stąpania po ziemi, nie do miotania w powietrzu. Poddany siłom innym niż ziemskie przyciąganie, może poczuć się fatalnie. Mimo to przerażenie i fascynacja wabi do parków rozrywki miliony. Zapinając pasy, oddajemy władzę nad ciałem maszynie, a sami możemy najwyżej krzyczeć ze strachu. Dla tych, którzy lubią się bać, lunaparki są idealnym miejscem na oderwanie się od codzienności. Adrenalina gwarantowana, ryzyko - niewielkie. Przygodę z lunaparkami zaczyna się zwykle od karuzeli, najpierw tych z wolno obracającymi się konikami, by potem przesiąść się na łańcuchową. Łańcuchy z krzesełkami zwisają, gdy karuzela stoi, wystarczy jednak, że zacznie się obracać, łańcuchy odchylają się, by w pełni rozpędzone wirować niemal równolegle do ziemi. Zwykle mówimy, że odchylenie to powoduje siła odśrodkowa, choć... taka nie istnieje. Kiedy samochód gwałtownie hamuje, a kierowca lub pasażer nie są przypięci pasami, są wyrzucani do przodu z foteli, jak pod wpływem tajemniczej siły. Mówi się czasem, że działa na nich siła bezwładności, ale przecież - zapytani - nie potrafilibyśmy wskazać jej źródła. Gdybyśmy o opis ruchu zapytali stojącą na poboczu krowę, to okazałoby się, że żadnej tajemniczej siły nie ma: kierowca i samochód początkowo poruszali się razem, a kiedy auto zatrzymało się - kierowca poruszał się dalej. Innym przykładem takiej pozornej siły bezwładności jest siła odśrodkowa, którą możemy zaobserwować w samochodzie czy autobusie, gdy podczas gwałtownego skrętu zarzuca nas w przeciwnym kierunku. I znów tak naprawdę nasze ciała kontynuują bezwładnie swój ruch po linii prostej, a to samochód czy autobus ucieka nam spod nóg. Aby utrzymać się w równowadze, trzeba albo złapać się poręczy w autobusie, albo - w samochodzie - zapiąć pasy. Taką samą rolę w przypadku karuzeli spełniają łańcuchy, na których wiszą siedzenia. Nieustannie przeciwstawiając się naszej bezwładności, powodują ciągłą zmianę kierunku ruchu. Dlatego gdyby łańcuch się zerwał, krzesełko odleciałoby przed siebie, wzdłuż linii stycznej do koła, a nie - jak mogłoby się wydawać - na bok, w kierunku przedłużenia linii łańcucha. Siłę bezwładności można też poczuć w rozmaitych wirówkach. Może to być wirująca coraz szybciej platforma, spychająca ludzi ku brzegom lub rodzaj bębna, w którym siła bezwładności przylepia pasażerów do ścian. Część wirówek pochyla się lub staje pionowo i choć dla bezpieczeństwa ich pasażerowie są przypięci albo zamknięci w przypominających klatkę gondolkach, z fizycznego punktu widzenia to zbędna ostrożność. Wskutek szybkich obrotów na pasażerów wirówek działa siła nawet cztery razy większa od przyciągania ziemskiego, co dla osób ze skłonnością do choroby lokomocyjnej może być fatalne w skutkach. Podobne urządzenia są wykorzystywane przez astronautów do treningów, ponieważ sprawdzają reakcję organizmu na przeciążenia, powstające podczas startu i lądowania. Przeciętny gość parku rozrywki nie ma jednak końskiego zdrowia astronauty. Mission: Space, symulator lotu na Marsa działający od 2003 roku w Epcot w Orlando, został wyposażony w podręczne torebki, z których można skorzystać w razie nudności. Ponieważ dwie osoby zmarły po jego odwiedzeniu (przyczyną były niezdiagnozowane wcześniej choroby), dziś można również skorzystać z wersji light, w której wirówka nie jest wykorzystywana. Przeciążenia w wersji oryginalnej nie są wprawdzie większe niż na innych atrakcjach (2,5 razy większe od ziemskiego), ale trwają stosunkowo długo, ponad pół minuty. Piotr Szymczak Czytaj więcej w Focus 9/2007 Źródło: www.focus.pl</body>
    </text>
    <text>
      <id>11</id>
      <body>NIEJADALNE KITY Na ekranie widać szarą, nieciekawą, trochę smutną twarz kobiety. Za chwilę, w przyspieszonym tempie, uwijają się wokół niej makijażystki, wizażystki, charakteryzatorki i fryzjerki. Buzia wygląda teraz o niebo lepiej. Kilka strzałów flesza i zdjęcie modelki trafia na ekran grafika komputerowego. Znów przyspieszone obroty i widzimy, jak za dotknięciem komputerowej myszy modelce w kilka sekund wydłuża się szyja, zmniejszają ramiona, powiększają usta. Jeszcze podkreślenie oczu, naciągnięcie brwi i mamy gotowy plakat reklamowy. Ten, trwający nieco ponad minutę, internetowy spot reklamujący warsztaty kosmetyczne Dove otrzymał w czerwcu Grand Prix w kategoriach "cyber" i "film" festiwalu reklamowego w Cannes. Kanadyjski oddział agencji Ogilvy&amp;Mather odważył się pokazać wprost, jak wygląda reklamowe poprawianie rzeczywistości. Odważna decyzja demaskująca reklamową hipokryzję? Raczej potwierdzenie tego, co i tak wszyscy wiedzą. Bez odrobiny oszustwa skuteczna reklama byłaby niemożliwa. Żeby przeciętną twarz zamienić w oblicze bogini seksu, wystarczy dobry makijaż i szybki komputer. Ale najmniej wspólnego z rzeczywistością mają zdjęcia reklamowe... jedzenia. Dlaczego spaghetti tak ładnie paruje, dlaczego kawa jest taka czarna, jakim cudem lody dają się tak zgrabnie nabrać na łyżkę? O to martwią się specjaliści od food-stylingu, czyli styliści jedzenia. Barwniki spożywcze, żelatyna, gliceryna, oliwa, silikon, nawet tampony higieniczne - to tylko część zawartości osobistej walizeczki żywieniowego stylisty. Żeby makaron wyglądał jak makaron, piana na piwie jak piana na piwie, a czekolada jak czekolada, trzeba się nieźle napracować. Podczas wielogodzinnych sesji zdjęciowych prawdziwe lody by się roztopiły, z coli uciekło powietrze, zupa by wystygła, a frytki się pomarszczyły. A w telewizyjnej reklamówce czy na billboardzie wszystko musi być cacy. Dlatego dobry stylista może zarobić nawet kilka tysięcy złotych za dzień pracy. W specjalistycznych sklepach z akcesoriami teatralnymi można kupić kostki sztucznego lodu, samoprzylepne krople "wody", dym w sprayu i inne gadżety, ale one nie cieszą się uznaniem fachowców. Dym jest zbyt sztuczny, a od piany czasem mętnieje piwo. Do czołowych specjalistek od food-stylingu w Polsce należą Ewa Gębska i Joanna Sikora. Są niezastąpione przy stylizowaniu między innymi lodów. Udało się nam namówić obie panie, by zdradziły choć niektóre sekrety swojej pracy. Styliści do większości rezultatów dochodzą sami, metodą prób i błędów. Czasem nie ma innego wyjścia i nadziewany batonik trzeba zastąpić sztuczną masą. Wtedy miesza się sery, płyn do kąpieli, żelatynę, proszek do prania - do skutku. Czy na zdjęciu frytek i kurczaka są rzeczywiście frytki i kurczak? Z reguły tak. Kiedyś więcej pracy mieli spece od tzw. mockupów - przedmiotów udających np. prawdziwe owoce, ale większe, bardziej kolorowe i błyszczące od naturalnych. Dziś tak przerysowane modele nie kojarzą się ze zdrową żywnością. Atrapy przygotowuje się ze względów czysto praktycznych. Przeszkód jest wiele: powierzchnia lodów w pojemniku nigdy nie jest gładka; w rozgrzanej czekoladzie robią się powietrzne bańki. Jak więc sobie radzić? Popatrzmy. Max suski Czytaj więcej w Focus 9/2007 Źródło: www.focus.pl</body>
    </text>
    <text>
      <id>12</id>
      <body>SZPIEGOM NIE DORÓWNASZ Kupiłeś sobie w Internecie pluskwę o zasięgu 50 m albo miniaturową kamerę i myślisz, że jesteś szpiegiem? Grubo się mylisz. Co najwyżej twoje "podejrzane" zainteresowania przestały być tajemnicą. Wiadomość o tym, czego szukasz, została zapisana w kilku miejscach: w serwerze obsługującym twój komputer, w rejestrach firmy, do której należy wyszukiwarka, w pamięci amerykańskiego systemu Echelon (przechwytującego przekazy elektroniczne i radiowe), być może również w wywiadowczych i policyjnych systemach gromadzenia danych. Informacja, że zaglądałeś na daną stronę www, zostanie też zapamiętana przez nią. Nie ma co liczyć na anonimowość - każdy komputer ma swój numer IP, który identyfikuje cię niczym podpis. Jeśli kilka razy kupiłeś w księgarni internetowej książki historyczne lub romanse, po kolejnym zalogowaniu i wyświetleniu jej strony zobaczysz informacje o nowościach z interesujących cię dziedzin. W księgarnianych serwerach znalazły się już dane o twoich upodobaniach i komputer automatycznie dobiera do nich ofertę. Wiedza o gustach literackich to nic groźnego, ale według podobnej zasady działają internetowe apteki, poradnie, domy aukcyjne, agencje towarzyskie itd. Na podstawie przekazywanych im informacji można poznać twój stan zdrowia, status materialny czy preferencje seksualne - wszystko to, co wolałbyś ukryć. Zdaniem amerykańskiego fizyka, filozofa i pisarza Davida Brina, czasy anonimowości minęły bezpowrotnie i im szybciej się z tym pogodzimy, tym lepiej. W książce "The Transparent Society" (Przezroczyste społeczeństwo) pisze, że prawdziwym problemem nie jest już niemożność ukrycia sekretów, lecz to, kto ma do nich dostęp. Największe zagrożenie pojawia się wtedy, gdy monopol na gromadzenie wiedzy zdobywają tajne służby lub władza polityczna. Otwiera to bowiem ogromne możliwości szantażu i manipulacji. Dlatego Brin proponuje, by zamiast toczyć skazaną na porażkę walkę o ochronę danych osobowych, udostępniać je każdemu. "Jeśli wszyscy wiedzą wszystko o wszystkich, to tak naprawdę nikt nie wie niczego o nikim" - twierdzi i przekonuje, że "milion małych braciszków" jest mniej groźny od jednego "Wielkiego Brata". Idea "przezroczystego społeczeństwa" to utopia, bo ludzie nigdy nie zgodzą się na całkowite odsłonięcie. Nie zrobią tego świadomie, bo bezwiednie, wszyscy nieustannie się odsłaniamy. Tygodnik "Der Spiegel" oszacował, że przeciętny obywatel Niemiec jest zarejestrowany w 50-60 bazach danych, którym powierzył swoje najskrytsze tajemnice. Nie ma podstaw, by sądzić, że w innych krajach Unii jest inaczej. Na liście znajdują się urzędy meldunkowe, skarbowe i stanu cywilnego, towarzystwa ubezpieczeniowe, banki, gabinety lekarskie, szpitale, lotniska, sieci handlowe i usługowe, uczelnie, zakłady pracy. Firma Google Inc., która skrzętnie przechowuje wszelkie ślady kliknięć w swoją wyszukiwarkę, zapowiedziała, że jest w stanie opracować indywidualne portrety milionów osób, korzystających z jej usług. Zdaniem prezesa Ericka Schmidta, zgromadzono już tyle informacji, że Google mogłoby podpowiadać użytkownikom, jakiej pracy powinni szukać, jak spędzać czas, co kupować. Po protestach przeciwko zbyt głębokiej ingerencji w prywatność wycofano się z tego projektu, ale raz rzucony pomysł z pewnością powróci. O ile już nie został przez kogoś zrealizowany. Kazimierz Pytko Czytaj więcej w Focus 8/2007 Źródło: www.focus.pl</body>
    </text>
    <text>
      <id>13</id>
      <body>NIEZWYKLE KŁAMLIWY UMYSŁ Wielu rodziców jest święcie przekonanych, że zainteresowania dzieci przekładają się na karierę w dorosłym życiu. Dlatego zapisują je na kursy, kupują książki i atlasy, zachęcają do eksperymentowania i zabierają do muzeów. Wszystko po to, by latorośl została drugim Albertem Einsteinem albo Marią Curie- Skłodowską. Wspomnienia z dzieciństwa wielkich uczonych utwierdzają rodziców w przekonaniu, że takie działania mają sens. Tyle, że to założenie jest zupełnie nieprawdziwe, co uprzytamnia prof. Steven Pinker z Harvard University w książce "Niezwykłe umysły. Jak w dziecku rodzi się uczony". Jej fragment udostępniamy czytelnikom "Focusa" przed premierą. Ludzie "pamiętają" wszystko: od tego, że oglądali bezpośrednią transmisję z zamachu na prezydenta Kennedy ’ego, po fakt, że zostali uprowadzeni przez ufoludki. Nierzetelność ludzkiej pamięci stała się jednym z istotnych zagadnień w programie nauczania psychologii. Ale nie jest to jedyny powód mojego sceptycyzmu. Nawet jeśli dokładnie pamiętamy wydarzenia, to mamy skłonność do błędnego przypisywania im znaczenia w przyczynowych splotach naszego życia. W klasycznym już badaniu z 1977 roku psycholodzy Richard Nisbett i Timothy Wilson dowiedli, że wiele z powodów naszych decyzji pozostaje poniżej poziomu świadomości. Oto prosty przykład. Jeśli przedstawi się ludziom pewną liczbę artykułów odzieżowych i pozwoli zatrzymać na własność jeden z nich - ten, który sobie wybiorą - to obserwuje się wyraźną tendencję do wybierania ubioru znajdującego się z brzegu po prawej stronie. Jeśli jednak poprosi się te osoby, aby wymieniły powody, dla których wybrały to, co wybrały, nikt nie odpowie: "Bo leżało z prawej strony". Podają jedynie cechy wybranego odzienia. Ponieważ większość ludzi nie uczestniczyła w eksperymentach, w których te same obiekty byłyby im przedstawiane w różnym porządku, to skąd mogliby wiedzieć, że taki głupi czynnik, jak uporządkowanie od lewej strony do prawej, może wywierać wpływ na ich decyzje. Na tym właśnie polega podstawowy problem ze wspomnieniami dotyczącymi kształtujących nas wpływów: nikt z nas nie uczestniczył w eksperymencie, który pozwoliłby określić przyczyny naszych życiowych wyborów. Pierwszą z takich niewidocznych przyczyn jest nasz genotyp. Jak kiedyś powiedział psycholog Hans Eysenck, rodzice mają największy wpływ na swe dzieci w momencie zapłodnienia. Ale wyjąwszy takie sytuacje, kiedy ktoś oddzielony jest od identycznego bliźniaka w momencie urodzenia lub jest adoptowany i wychowywany razem z innym dzieckiem jako "wirtualny bliźniak", nie sposób określić wpływu genów na decyzje jednostki. Przypadki słynnych bliźniąt, jak na przykład felietonistek Ann Landers i Abigail van Buren czy rektorów uniwersytetów Bernarda i Harolda Shapiro, wskazują, że decyzje co do wyboru zawodu mogą podlegać wpływom genetycznym. Systematyczne badania dowodzą, że rzeczywiście istnieją takie wpływy, choć dadzą się potwierdzić jedynie statystycznie. Ludzie często powołują się na wpływ swych rodziców. Jednak wyniki badań z zakresu genetyki behawioralnej pokazują, że rodzice wywierają mniejszy wpływ, niż się powszechnie przypuszcza. Większość danych z pomiarów talentu i temperamentu dokonanych u rodzeństw rozdzielonych tuż po urodzeniu różni się nie bardziej niż u rodzeństw wychowywanych razem, natomiast u razem wychowywanych dzieci adoptowanych wyniki te są rozbieżne. To oznacza, że wszystko, co para dzieci wychowywanych w rodzinie ma wspólnego - rodziców zaangażowanych lub zdystansowanych, serdecznych lub chłodnych, porządnych lub chaotycznych, wyrafinowanych czy prostackich - wywiera niewielki lub zerowy wpływ na to, co z nas wyrośnie. Bliźnięta jednojajowe wychowywane razem mają wspólne wszystkie geny i takie samo środowisko: rodziców, dom, szkołę, okolicę i grupę rówieśniczą. Jednak współczynnik korelacji między cechami ich osobowości nie przekracza 50%. A zatem jednojajowe bliźnięta są znacznie bardziej podobne do siebie nawzajem niż do innych ludzi czy pozostałego rodzeństwa, ale daleko im do bycia jednakowymi. Wyposażenie genetyczne i środowisko w zasadzie identyczne, a rezultaty tak odmienne - to dowodzi, że na rozwój ogromny wpływ wywiera przypadek. Możliwe, że zostaliśmy ukształtowani w zależności od tego, czy akson skierował się w tę, czy w tamtą stronę w naszym mózgu rozwijającym się w łonie matki; od tego, czy dostaliśmy górne, czy dolne posłanie piętrowego łóżka; od tego, czy nas upuszczono na głowę i czy zetknęliśmy się z jakimś wirusem, czy nie. Oczywiste jest, że mało kto wymienia takie czynniki jako elementy kształtujące jego osobowość w dzieciństwie. Steven Pinker Czytaj więcej w Focus 6/2007 Źródło: www.focus.pl</body>
    </text>
    <text>
      <id>14</id>
      <body>DOMOWA REWOLUCJA Na zjeździe jankeskich socjologów w roku 1991 wybrano prezesa Amerykańskiego Towarzystwa Socjologicznego. Został nim James Samuel Coleman, miłośnik realnego socjalizmu i mąż Polki, Zdzisławy Walaszek. Wiele razy odwiedzał nasz kraj w czasach PRL-u, jako że uznaniem darzył centralne zarządzanie. Odpryski tej miłości ujawniły się w tradycyjnym słowie od prezesa w trakcie owej konferencji. Zaczął mocno: rodzina niszczeje, psuje się, jest coraz mniej skuteczna i właściwie to należałoby ją czymś zastąpić. Rodzina w tradycyjnym kształcie, mówił, to "organizacja pierwotna", która nie spełnia już swoich funkcji, a z całą pewnością nie spełnia tej najważniejszej - nie wychowuje należycie dzieci. Rodzicom nie zależy już na dzieciach. Oboje biegają do pracy i siedzą w niej cały dzień. Potem się kłócą, są zaabsorbowani sobą i często się rozwodzą. Komu zatem powinno zależeć na dobrze wychowanych dzieciach? To państwo powinno przejąć obowiązki wychowawcze i realizować je poprzez "celowo skonstruowane organizacje społeczne". Innymi słowy, powinniśmy dać sobie spokój z odrestaurowywaniem rodziny przeszłości. Tradycyjna rodzina "dziadzieje" i nie warto jej odnawiać, uporczywie do niej wracać, trąbić w polityce o jej odnowie. Lepiej wydajniej i mniejszym kosztem zbudować instytucje, które będą wychowywać dzieci na światłych, mądrych i odpowiedzialnych obywateli, potrzebnych państwu do skutecznego funkcjonowania. A co w momencie przejściowym, w którym obecnie jesteśmy? Państwo powinno po prostu płacić rodzicom, którzy zrezygnują z pracy zawodowej i podejmą się porządnego wychowywania dzieci. Podpisywać z takimi rodzicami rodzaj kontraktu i kontrolować, czy umowa jest wypełniania. Z dzieci mają wyrosnąć inżynierowie, pisarze, uczeni, lekarze i inni szanowani obywatele, bo jeśli nie, to państwo każe zwracać pieniądze. Pachnie to może stalinowskimi pomysłami, jednak zastanówmy się: czy pierwsza część odczytu Colemana - diagnoza stanu dzisiejszej rodziny - nie jest choć w części prawdziwa? Jest! Czy zatem powinniśmy tradycyjną rodzinę odbudowywać, a innych układów rodzinnych, w których ludzie żyją, po prostu nie dostrzegać? Nie jest to takie oczywiste. Dziś jesteśmy świadkami (i uczestnikami) przeobrażania struktury rodziny. Nie mamy więc do czynienia z kryzysem "podstawowej komórki społecznej" i fakt, że coraz rzadziej składa się ona z mamy, taty i trójki dzieci, oznacza tylko tyle, że ludzie dostosowują swoje układy rodzinne do wymagań nowych czasów. Konserwatywni politycy nie mają racji, mówiąc, że warto podtrzymywać tradycyjny model rodziny. Nie ma powrotu do świata, w którym kobieta nie pracowała. Nieodłącznym prawem człowieka w naszej kulturze jest samorealizacja. A właśnie rezygnacji ze swoich zawodowych aspiracji wymagał tradycyjny model rodziny. Nawet w naszym katolickim kraju 44 proc. gospodarstw domowych stanowią alternatywne układy rodzinne: ludzie samotni, sami wychowujący dzieci, grupy przyjaciół, których nie spajają żadne więzi krewniacze czy prawne, konkubinaty... Nawet formalne małżeństwa wiodą niekonwencjonalny żywot. Mamy zatem rodziny wspólnotowe - kilka par monogamicznych prowadzących jedno gospodarstwo domowe. Są też rodziny, w których małżonkowie pracują, priorytetem dla nich jest zaś kariera i nie chcą mieć dzieci, choć udzielają sobie wsparcia. W innych rodzinach przeciwnie - oboje pracują i chcą mieć dzieci, tyle że opiekuje się niania bądź babcia. Istnieją też związki (kohabitanty), które w ogóle nie są oparte na formalnej więzi małżeńskiej, a jednak są rodzinami. Po pierwsze, udzielają sobie stałego wsparcia społecznego i ekonomicznego, a po drugie, mimo że nie formalizują związku, pojawiają się w nich dzieci. W życiu na kocią łapę celują mieszkańcy krajów skandynawskich. Wśród ludzi w wieku 25-29 lat ponad 70 proc. żyje tam w nieformalnym związku. W Polsce liczba par żyjących na kocią łapę powiększyła się z 250 tys. w roku 1988 do ponad 310 tys. w roku 2001 i stale wzrasta. Tomasz Szlendak Czytaj więcej w Focus 6/2007 Źródło: www.focus.pl</body>
    </text>
    <text>
      <id>15</id>
      <body>NA PRAWO OD WSTRĘTU Widzisz, jak ktoś nakłada keczup na lody waniliowe i je zajada. Idziesz tunelem i czujesz zapach moczu. Musisz przenieść martwego kota gołymi rękami. Słyszysz o nastolatce szukającej seksu ze staruszkami. Patrzysz, jak ktoś kaleczy się haczykiem wędkarskim. Wstrętne? Takie obrazki muszą wyobrażać sobie uczestnicy badań nad wstrętem. W "menu" jest jeszcze zarobaczone mięso na śmietniku, picie z cudzej szklanki, czekoladki w kształcie psich kup, seks córki z ojcem, rzadko zmieniana bielizna... Nawet najodporniejsi znajdą w końcu coś, co ich obrzydzi. Dzięki takim badaniom coraz więcej wiemy o wstręcie. Wciąż jednak mniej niż o innych emocjach. Wstręt zaczyna nas chronić jeszcze przed urodzeniem. W pierwszym trymestrze ciąży odporność kobiety na choroby jest niższa. W tym czasie przyszłe matki stają się przewrażliwione, silnie reagują zwłaszcza na bodźce związane z żywnością. Dzięki temu nie ryzykują, że zjedzą coś, co im i dziecku mogłoby zaszkodzić. Ludzkie reakcje na rzeczy, które wydają się mieć związek z chorobą, wywołują silniejsze reakcje wstrętu - dowiodła Val Curtis z londyńskiej School of Hygiene and Tropical Medicine. Dlatego ręcznik ze śladami ludzkich wydzielin obrzydza bardziej niż pobrudzony niebieską farbą. "Nie tknęłam później niczego przez wiele dni" - opowiadała brytyjskiemu tabloidowi kobieta, która kupiła w supermarkecie martwego szczura w słoiku ogórków. Curtis sądzi, że u kobiet łatwiej wywołać wstręt niż u mężczyzn, bo rola reprodukcyjna kobiet jest istotniejsza. Z kolei Daniel M.T. Fessler i C. Davis Navarette z Uniwersytetu Kalifornijskiego wykazali, że w dniach najbardziej płodnych kobiety odczuwają większy wstręt wobec seksu niż w innych fazach cyklu. Ma to zapewne wykluczyć poczęcie dziecka z przypadkowego kontaktu, a dopuścić do zbliżenia z partnerem stałym, znanym, najlepiej "rokującym". Starsi są mniej podatni na wstręt niż młodsi - to oni będą w przyszłości mieć dzieci, muszą się więc szczególnie chronić. Fessler i Navarette dostrzegli, że starszych ludzi dotknięcie nieżywej osoby nie wzdryga tak jak młodszych. Im bliżej własnej śmierci, tym mniej straszna wydaje się cudza. Uznani badacze wstrętu - Paul Rozin, Jonathan Haidt, Clark R. McCauley - w książce "Psychologia emocji" piszą, że ewoluował on od awersji (wywoływanej przez nieprzyjemne smaki), poprzez wstręt "podstawowy" (do pokarmu, wydzielin, wydalin i zwierząt) i "związany ze zwierzęcą naturą" (zachowaniami seksualnymi, śmiercią, niedostateczną higieną osobistą i naruszeniem powłok ciała). Badacze ci podkreślają, że ludzie też budzą w ludziach obrzydzenie. Taki wstręt interpersonalny jest najbardziej rozwinięty w Indiach, a najmniej - w krajach Zachodu, gdzie dominują starania, by otyłość, kalectwo, odmienne preferencje seksualne czy pochodzenie społeczne nie były już powodem do poniżania ludzi. Osoby o wysokim statusie społeczno-ekonomicznym powstrzymują więc obrzydzenie, bo kłóci się ono z ideą równego traktowania innych. Ostatnim, scharakteryzowanym dotąd, ma być wstręt w reakcji na niemoralne zachowanie. Wstręt "moralny" przeżywa ten, kogo brzydzi morderstwo czy zdrada małżeńska. To właśnie za sprawą wstrętu unikamy ludzi, którzy okradają innych czy donoszą na kolegów. Jest to jednak kategoria dyskusyjna. Wstręt rozciągający się z ciała na duszę nie jest tak pewny jak odczuwany wobec zgniłego jaja. Piotr Toczyski Czytaj więcej w Focus 5/2007 Źródło: www.focus.pl</body>
    </text>
    <text>
      <id>16</id>
      <body>ZNIKANIE NA ŻĄDANIE W rankingu największych pragnień ludzkości niewidzialność znalazłaby się w ścisłej czołówce - tuż obok latania. Możliwość znikania na życzenie daje bowiem władzę absolutną, dostęp do największych tajemnic i najściślej strzeżonych miejsc. Kusi do uczynków zakazanych. "Peleryna niewidka Harry’ego Pottera staje się rzeczywistością", "Niewidzialność w zasięgu ręki!". Takie sensacyjne nagłówki pojawiły się w gazetach w połowie zeszłego roku, obwieszczając wyniki badań zespołu naukowców z Duke University w Północnej Karolinie oraz z Imperial College w Londynie. Tamtejszym fizykom rzeczywiście udało się dokonać rzeczy niezwykłej - sprawić, by miedziany cylinder stał się niewidoczny. Oczywiście prasa nieco przesadziła - od osiągnięć Amerykanów do wymarzonej niewidzialności droga wciąż daleka, ale pierwsze kroki zostały poczynione. Ściślej rzecz biorąc, ów cylinder nie zniknął z oczu badaczy, lecz jedynie z ekranu detektora promieniowania mikrofalowego. Nie udało się też ukryć cylindra zupełnie bez śladu - pozostał jego widoczny cień i niewyraźny kształt. Był to jednak pierwszy sukces i to już w pięć miesięcy po opracowaniu teoretycznych podstaw eksperymentu. Niezły wynik, zważywszy, że Platon na cztery wieki przed Chrystusem rozważał zjawisko niewidzialności, a motyw ten pojawia się od tysięcy lat w mitach całego świata. Jak to jednak możliwe, by coś, co istnieje, przestało być widoczne? Najpierw ustalmy, dlaczego cokolwiek widzimy. Ludzkie oko reaguje na światło widzialne - promieniowanie, którego fale mają długość od 400 (fiolet) do 700 (czerwień) nanometrów (milionowych części milimetra). Gdy spoglądamy na jakiś obiekt, promienie światła od niego odbite docierają do światłoczułej części naszego oka, siatkówki. Tu powstają impulsy elektryczne, przesyłane dalej do mózgu. Może więc wystarczyłoby owinąć się prześcieradłem z tkaniny nieodbijającej światła? Za jej namiastkę (choć bardzo niedoskonałą) mógłby posłużyć aksamit w kolorze głębokiej czerni, jednak nie oszukujmy się - owinięta nim od stóp do głów osoba wyraźnie odcinałaby się na tle barwnego otoczenia. Istotą czapki niewidki jest co innego: trzeba sprawić, by obserwator widział to, co normalnie ukrywany przedmiot zasłania. Najlepiej, by promienie przeniknęły przez ukrywany obiekt niczym przez czystą szybę. To jednak wydaje się niemożliwe - nie umiemy sprawić, by drewno, ludzkie ciało czy metal zmieniły swoją strukturę i stały się przezroczyste. Pomysł naukowców z Duke University i Imperial College jest inny - skoro promieniowanie nie może przez coś przeniknąć, to niech elegancko ominie przedmiot. Sami badacze porównują swoją koncepcję do wody płynącej w strumieniu. Gdy ciecz napotka kamień, opływa go z obu stron, za przeszkodą łączy się i płynie dalej. Człowiek obserwujący nurt kilka metrów dalej nie będzie w stanie stwierdzić, że woda opłynęła kamień - nie pozostał już bowiem na niej ślad tego zdarzenia. W doświadczeniu próbowano więc zmusić promieniowanie mikrofalowe, by zachowało się jak ciecz i "opłynęło" miedziany walec. Z drugiej strony wiadomo, że światło i inne promienie rozchodzą się tylko po liniach prostych. Jak więc "owinąć" je wokół czegoś? Oczywiście nikt nie próbował ominąć praw fizyki. Zamiast tego udało się je sprytnie nagiąć. Otóż światło i inne promieniowanie można poprowadzić po dowolnej linii, wykorzystując zupełnie normalne zjawiska odbicia i załamania. Załamanie świetnie widać, gdy zanurzymy w czystym jeziorze patyk - w miejscu wejścia do wody będzie wyglądał na złamany. Światło nieco zmienia swą prędkość i kierunek, przechodząc z rzadkiego powietrza do gęstej wody. Piotr Stanisławski Czytaj więcej w Focus 5/2007 Źródło: www.focus.pl</body>
    </text>
    <text>
      <id>17</id>
      <body>ZACHOWANI NA WIECZNOŚĆ Badanie pośmiertnego rozkładu ciała jest jedną z bardziej zaniedbanych dziedzin nauki. Większość badaczy skupia się na organizmach żywych. Tymczasem poznanie procesu rozpadu jest koniecznością - nie tylko w kryminologii. Całkiem prawdopodobne bowiem, że faszerując się chemią, mimowolnie powstrzymujemy ciała przed rozkładem. "Nie jesteśmy w stanie przewidzieć, jaki wpływ będą na nas miały chemikalia, które teraz kumulują się w naszych organizmach. Tymczasem jest prawdopodobne, że mikrobom będzie trudniej rozłożyć ciała współczesnych ludzi, w porównaniu ze zwłokami naszych dziadów" - mówi dr Jakub Trnka z Zakładu Medycyny Sądowej Akademii Medycznej we Wrocławiu. Największym ośrodkiem na świecie badającym rozpad ciała jest tzw. trupia farma w Knoxville, należąca do University of Tennessee. W tej chwili znajduje się tam 40 ciał w różnym stopniu rozkładu - niektóre leżą na słońcu, inne w cieniu, część jest zanurzonych w stawie. Farmę założył w 1971 roku patolog sądowy Bill Bass. Zaczynał z kawałkiem ziemi wyrwanym uczelni i z jednym ciałem. Teraz dysponuje całym hektarem, a ponad 200 osób zgodziło się oddać mu do dyspozycji swoje ciała po śmierci. "Kiedy zaczynałem pracę na uniwersytecie, ponad połowa z 10 pierwszych ciał, które badałem, była pokryta czerwiami" - opowiadał stacji CNN. "Detektywi już nawet nie pytali, kto to był, mieli tylko nadzieję, że uda mi się ustalić, kiedy to się stało. Ale brakowało odpowiedniej literatury. Wtedy poprosiłem o kawałek ziemi, żebym mógł badać, co się dzieje z ludźmi po śmierci. Po 36 latach pracy ciągle mam wrażenie, że odkryliśmy zaledwie czubek góry lodowej". Naukowcy z trupiej farmy skupiają się na stworzeniu precyzyjnego kalendarza śmierci - chcą ustalić, krok po kroku, co dzieje się z ciałami, z których uszło życie. Ogólnie rzecz biorąc, rozkład zaczyna się już w cztery minuty po śmierci - od procesu nazwanego autolizą (samotrawieniem). Gdy wystarczająco dużo komórek się rozpadnie, do dzieła przystępują obecne w ciele bakterie. Za nimi wkraczają grzyby i owady ze środowiska. Jednak tempo rozpadu zależy przede wszystkim od warunków w środowisku. Proces postępuje najszybciej, gdy zwłoki leżą na powietrzu. W wodzie wszystko trwa dwa razy wolniej, a pod ziemią jeszcze dłużej. Patolodzy sądowi przyjmują, że czas potrzebny bakteriom na całkowity rozkład ciała to liczba 1285 podzielona przez temperaturę otoczenia. To oznacza, że przy 10°C ciało rozłoży się w 128 i pół dnia. W praktyce te wyliczenia nie mają dziś wiele wspólnego z prawdą. "W trumnach ciała rozkładają się naprawdę powoli. Zwłaszcza teraz, gdy w modzie są trumny z drewna dębowego, o grubych ścianach, wzmacniane metalem i wypełnione poszyciem ze sztucznych materiałów. Dużą rolę odgrywa także to, czy grób jest wycementowany - szczelne wypełnienie utrudnia pracę mikroorganizmom" - mówi Zbigniew Skoczek, redaktor naczelny miesięcznika "Kultura pogrzebu". Zgodnie z polskim prawem, grób można otworzyć po 20 latach, by dołożyć do niego kolejne ciało. "Ustawa mówi, że ten czas wystarczy na całkowite zmineralizowanie zwłok, ale często zdarza się, że jeszcze szczątki pozostają. Wtedy zbiera się je do worka i zostawia w grobie (umieszcza w rogu). Ostatnio popularne jest poddawanie takich szczątków kremacji" - mówi Jarosław Wydmuch, dyrektor cmentarza komunalnego w Częstochowie. Olga Sobolewskai Czytaj więcej w Focus 4/2007 Źródło: www.focus.pl</body>
    </text>
    <text>
      <id>18</id>
      <body>KRÓLESTWO WIELKIEGO BRATA Kosz na segregowane odpady, który odnotuje, jak bardzo dbasz o środowisko naturalne. Toaleta analizująca to, co do niej trafia i stawiająca na tej podstawie bieżącą diagnozę twojego stanu zdrowia. Telefon komórkowy, który w razie potrzeby przekaże wszystkie twoje dane pogotowiu ratunkowemu. Wszystkie te wynalazki są znane miłośnikom nowoczesnych technologii, lecz dopiero teraz zostaną zebrane w jednym, zaprojektowanym i zbudowanym od podstaw, mieście. I nieprzypadkowo miasto to powstaje w Korei Południowej. O ile bowiem w Europie Zachodniej czy USA konsumenci są bardzo czuli na punkcie ochrony prywatności, o tyle w Azji te kwestie są mniej istotne. "Korea zwróciła już na siebie uwagę zaawansowanymi technologiami komórkowymi. Teraz - jako pierwsi na świecie - chcemy pokazać, jak wygląda życie w pełni skomputeryzowane" - mówi Mike An, szef projektu Songdo New City. Poligonem dla wynalazków XXI wieku ma być miasto budowane na sztucznej wyspie położonej ok. 60 km od Seulu, w pobliżu międzynarodowego lotniska Incheon. 600-hektarowy teren to pole największej na świecie prywatnej inwestycji budowlanej, której wartość sięgnie 25 mld dolarów. Docelowo ma tam mieszkać 65 tys., a pracować - 300 tys. osób. Koreańskie władze bardzo liczą na przyciągnięcie zagranicznych firm. Dlatego Songdo zostało uznane za strefę wolnego handlu, gdzie podatki będą niższe, biurokracja mniej rozrośnięta, a językiem urzędowym stanie się angielski. Ukłonem w stronę Zachodu ma też być kompozycja nowego miasta. Oprócz charakterystycznych dla Dalekiego Wschodu wielkich biurowców i apartamentowców ze szkła i stali w Songdo znajdziemy kanały takie jak w Wenecji, duży teren zielony podobny do nowojorskiego Central Parku i dzielnice wzorowane na najpiękniejszych zakątkach Paryża. Do tego szpitale zaprojektowane i obsadzone przez specjalistów z Johns Hopkins University oraz szkoły, nad którymi pieczę sprawować będzie słynny Harvard. Czy to wystarczy, żeby przyciągnąć amerykańskie i europejskie koncerny? Niekoniecznie - dziś, w dobie Internetu i wirtualnych zespołów pracowników, interesy można prowadzić praktycznie z dowolnego miejsca na świecie. Na pewno jednak koreańskie miasto będzie się cieszyło popularnością wśród firm high- -tech, które wreszcie będą mogły przetestować swe produkty na wielkich rzeszach potencjalnych klientów. "Będziemy prowadzić badania marketingowe i etnograficzne, szukać głębszego kontekstu. Każdy mieszkaniec będzie mógł sam określić, jaki jest jego cyfrowy styl życia" - zapewnia John Kim, kierujący projektowaniem miasta. W Songdo elektronika znajdzie się dosłownie wszędzie - także w ścianach budynków, pod ulicami i w elementach infrastruktury. Radiowy dostęp do sieci sprawi, że w każdej chwili będziemy mogli mieć przy sobie swoje cyfrowe zdjęcia, filmy czy prezentacje. Wszechobecne bezprzewodowe czujniki będą odczytywać przyczepione do wszystkich ruchomych obiektów "radiowe kody kreskowe" (RFID). "Oczywiście wiele technologii trafi do kosza, ale tak to już jest z eksperymentami" - uważa dr B.J. Fogg ze Stanford University. Pytanie tylko, czy samo Songdo okaże się udanym eksperymentem. Dotychczas bowiem niemal wszystkie sztucznie tworzone miasta - takie jak brazylijska stolica Brasília - okazywały się cywilizacyjnymi porażkami. Łukasz Wójcicki Czytaj więcej w Focus 5/2007 Źródło: www.focus.pl</body>
    </text>
    <text>
      <id>19</id>
      <body>NA TROPACH ZIELONEJ MUZY Narodził się na przełomie XVIII i XIX w. Początkowo miał niewielu "wyznawców", dopiero ponad pół wieku po uruchomieniu masowej produkcji stał się nieodłącznym towarzyszem artystów, symbolem przynależności do paryskiej cyganerii. Bywał nazywany Zieloną Wróżką, co zawdzięczał głównemu składnikowi - piołunowi (Artemisia absinthium). Jest to bylica występująca powszechnie w całej Europie, Azji Mniejszej i Środkowej oraz w Ameryce Północnej. Daje absyntowi charakterystyczny smak i głęboki zielony kolor. Smak piołunu był doskonale znany już w starożytności, o czym świadczą zapiski w Starym Testamencie. Spożywanie piołunu miało być karą za grzechy. Jahwe oznajmia bogaczom, że w walce o dobra doczesne "prawość w piołun obracają", a zatem poniosą taką samą karę jak zdeprawowany lud Judy, o którym mówił: "Będę żywił ten lud piołunem i będę ich poił wodą zepsutą" (Jr 9, 14). W podobnym duchu wspomina o piołunie apostoł Jan w Apokalipsie. Egipcjanie traktowali piołun jako roślinę leczniczą i uprawiali w ogrodach. Wspomina o tym odnaleziony w Tebach przez profesora Georga Ebersa papirus. Wynika z niego, że półtora tysiąca lat przed naszą erą Egipcjanie stosowali piołun do "wypędzania glist z żołądka". Był też składnikiem maści, którą - według zapisków na papirusie - miała stosować na bóle głowy sama bogini Izyda. Pierwszy człon nazwy - Artemisia - jest hołdem złożonym bogini Artemidzie, strażniczce zielarskiego ogrodu należącego do Hekate. Zarówno Grecy, jak i Rzymianie zaliczali piołun do najważniejszych ziół leczniczych. Stosowali go zewnętrznie do leczenia ran, znamion, oparzeń oraz wewnętrznie na dolegliwości trawienne, ale także na zaburzenia menstruacyjne i okołoporodowe. Takie zastosowania piołunu przejęły później zakony chrześcijańskie. Jego sadzenie w przyklasztornych ogródkach zalecał w IX wieku Walafridus Strabus, opat klasztoru Benedyktynów na wyspie Reichenau (Jezioro Bodeńskie). Gdy z krajów arabskich dotarła do Europy wiedza o metodach destylacji alkoholu, w klasztorach rozpoczęto eksperymenty nad uzyskiwaniem nalewek. Otrzymywano je, macerując - czyli mocząc - liście w spirytusie o różnym stężeniu. Rzadko jednak wykorzystywano do leczenia nalewki na pojedynczych ziołach, znacznie częściej używano do tego mieszanek. Tak jest też w przypadku absyntu. Większość historycznych źródeł podaje, że nazwy tej po raz pierwszy użyły w reklamie szwajcarskie siostry Henriod w roku 1769. Ich "Bon Exrait d’Absinthe" miał być lekarstwem na wszelkie dolegliwości. Siostry nie wymyśliły jednak samego trunku, lecz tylko nadały mu nazwę. Na pograniczu włosko- szwajcarskim od setek lat produkowano ziołowe nalewki, których głównym składnikiem był suszony piołun. Jednak siostry Henriod postanowiły sprzedawać spirytusowy ekstrakt piołunu świeżego - z dodatkiem anyżu, kopru włoskiego i melisy cytrynowej - jako mocną nalewkę, ułatwiającą trawienie po sutych posiłkach. Zawarty w liściach chlorofil nadaje nastawowi głęboki zielony kolor, a olejki eteryczne - gorzki smak. Powstały napój jest zawiesiną, bo nie wszystkie jego składniki rozpuszczają się w alkoholu. Stąd efekt mętnienia, które obserwuje się po dodaniu wody. W takiej postaci poznali absynt dwaj Francuzi - Henri Dubied i jego zięć Henri-Louis Pernod. Odkupili od Szwajcarek recepturę i w 1805 roku otworzyli własną wytwórnię w leżącym w pobliżu szwajcarsko- -francuskiej granicy Pontarlier. Przez kolejnych 60 lat absynt stanowił margines ich produkcji. W ciągu pierwszych lat produkowali zaledwie kilkaset butelek rocznie. Sytuację zmieniła wojna z Algierią, która wybuchła w 1864 roku. Wówczas to generałowie armii francuskiej postanowili dodać absynt do codziennych racji żywnościowych żołnierzy. Według jednych miał zapobiegać zatruciom pokarmowym i leczyć choroby skórne, według innych - chodziło o skryte upijanie wojaków. Do dziś nie wiadomo, który powód był prawdziwy. Nie ulega jednak wątpliwości, że ostatecznie zwyciężyła firma Pernod.Pod koniec wojny Pernod produkował już 20 tysięcy litrów absyntu rocznie i choć sprzedawał go armii za niską cenę - "wychodził na swoje". Kiedy w 1871 roku wojna się skończyła, ceny zielonego trunku poszły w górę, ale to nie powstrzymywało jego zwolenników powracających z wojska. Wkrótce w większości francuskich knajpek byli żołnierze pytali o absynt. Trunek zyskał taką popularność, że przerwę na drugie śniadanie zaczęto nazywać "zieloną godziną". Początkowo podawano go w małych szklaneczkach z dodatkiem lodu. Później zaczęto dolewać jeszcze zimnej wody, a gdy po trunek sięgnęły także panie, kolejnym składnikiem stał się syrop z trzciny cukrowej. Z czasem, także w Polsce, rozpowszechniła się rytualna metoda picia: na małą łyżeczkę należało nabrać cukru, potem zaś zanurzyć ją w absyncie, by wsiąkł w cukier. Następnie podpalano zawartość łyżeczki, a gdy ogrzany cukier stopił się i spłynął do szklanki, należało szybko wymieszać trunek i wypić. Niektórzy, m.in. Witkacy, mieli specjalne łyżeczki z kilkoma otworami, ułatwiającymi moczenie cukru w absyncie. Krzysztof Mich Czytaj więcej w Focus 4/2007 Źródło: www.focus.pl</body>
    </text>
    <text>
      <id>20</id>
      <body>BREDNIE PRZEPOWIEDNIE? Zacofany biały narodzie! Żółta rasa będąca kolebką cywilizacji i prawdziwej filozofii postanowiła cię wytępić. Ulitujemy się jednak nad wami, jeśli zwrócicie nam terytoria, któreście nam skradli, wytyczycie nam nasze granice nad Wisłą i Dniestrem i dacie nam dostęp do Atlantyku. Nasi uczeni przygotowują właśnie gazy siejące szaleństwo. Puścimy je na Europę, o ile odrzucicie nasze słuszne propozycje - takie ultimatum usłyszy świat zachodni w 2037 roku. Z Czelabińska, który wyrósł na wspaniałą stolicę azjatyckiego imperium, nadlecą nad Europę uzbrojone w bomby radjożyra. To scenariusz nakreślony przez francuckiego pisarza Rogera-Francisa Didelota. Książkę "Rok 2037. Żółci atakują Europę..." napisał tuż przed wybuchem drugiej wojny światowej. Jak wyobrażał sobie rzeczywistość sto lat później? Komunikacja międzykontynentalna odbywa się za pomocą rakiet. Miejsce samochodów zajmują radjożyra - pojazdy wyposażone w stawidła, śmigi, śrubę nośną i rozpędową (połączenie śmigłowca i parowozu). Miasta, poprzecinane siecią ruchomych chodników, pełne są barów serwujących pastylki odżywcze. Bohater powieści, inspektor Lecain, mieszka oczywiście wysoko - na 23 piętrze jednego z wielu paryskich drapaczy chmur. Mieszkanie ma szklane ściany, zamiast łóżka "wznoszący się ponad podłogą gumowy materac, który można było dowolnie nadymać. Stosownie do wskazówek najsłynniejszych higjenistów 'łóżko' to pozbawione było prześcieradeł i kołder - ogrzane powietrze sypialni umożliwiało wyzbycie się owych gniazd mikrobów". Ta mało znana powieść to zaledwie jedna z tysięcy prób opisania przyszłych dziejów człowieka. Od czasów greckiej wyroczni delfickiej, przez XVI- -wieczne czterowiersze Nostradamusa, po prognozę katastrofy roku 2000, historii ludzkości towarzyszą liczne przepowiednie. W starożytnej Grecji, gdzie powstały podwaliny współczesnej matematyki, logiki i filozofii, wielkie znaczenie przypisywano wróżbom. Średniowieczne dwory królewskie najmowały astrologów - bez ich opinii nie ważono się podejmować żadnej istotnej decyzji, a zwłaszcza rozpoczynać wojny. Granica między nauką a mistyką była zresztą bardzo płynna. Odkryte w 1936 r. rękopisy Isaaca Newtona dowodziły, że autor powszechnego prawa ciążenia był jednocześnie kabalistą, wróżbitą i eksperymentował z alchemią. Katedry astrologii na uniwersytetach , w tym na krakowskim UJ, zlikwidowano dopiero w XVIII wieku. Astrologią pasjonował się Adolf Hitler, a Goebbels, zafascynowany przepowiedniami Nostradamusa, polecił nadawać przez radio fałszywe proroctwa, które miały zwiastować zwycięstwo Niemiec i obniżać morale przeciwnika. Fantastycznonaukową "Historię przyszłości" napisał nawet Adam Mickiewicz, niestety zniszczył rękopis i nie wiemy, jaką romantyczną wizję tam roztoczył. Z nielicznych ocalałych zapisków wiadomo, że spodziewał się inwazji Chińczyków i brał pod uwagę powstanie Rzeczypospolitej Syberyjskiej. Pęd do poznania przyszłości - odczytanej z gwiazd czy naukowo wywnioskowanej - musi być nieodłączną częścią ludzkiej natury, ponieważ nie przeszedł nam do dziś. Od 1967 roku istnieje Światowe Stowarzyszenie Badań nad Przyszłością (World Futures Studies Federation) grupujące futurologów, wykładowców, analityków. To forum wymiany poglądów na temat wizji przyszłości zrzesza narodowe komitety badań nad przyszłością (w Polsce jest to Komitet Prognoz PAN "Polska 2000 plus"). Miejsce średniowiecznych astrologów i wróżbitów zajmują dziś poważni naukowcy. Max Suski Czytaj więcej w Focus 4/2007 Źródło: www.focus.pl</body>
    </text>
    <text>
      <id>21</id>
      <body>WSZYSTKO WIEDZĄCY Cóż bardziej oczywistego niż wyszukiwanie informacji? Ile razy w tygodniu sprawdzamy, czy jest już w sklepach książka, na którą czekamy, kiedy odchodzi pociąg z Gdańska do Olsztyna lub kim jest Andrzej Wójcicki, nowy kolega z sąsiedniego działu? Dziś to banalne zadanie, a najbardziej oczywistym sposobem na jego wykonanie jest uruchomienie przeglądarki internetowej i wpisanie magicznej frazy: www.google.pl. Czy mogłoby być inaczej? To właśnie cecha genialnych wynalazków - bardzo szybko zapominamy, jak wyglądało życie bez nich. A przecież jeszcze 10 lat temu, na początku 1997 roku, większość z nas ledwie słyszała o Internecie. Ci, którzy już wtedy z niego korzystali, pamiętają, że poruszanie się po Sieci polegało na znajomości ciekawych i przydatnych adresów. Jeśli napotykało się taką stronę lub otrzymywało się jej adres od znajomych, czym prędzej należało ją dodać do zakładek, żeby łatwiej ją było potem odnaleźć. Internet przypominał wtedy rozrastającą się bibliotekę, w której nie tylko brakowało solidnego katalogu czy choćby znającego się na rzeczy bibliotekarza, ale też w której było kompletnie ciemno, a czytelnicy korzystali z własnych latareczek. W tym czasie pojawiły się pierwsze próby uruchomienia serwisów, bez których nie sposób wyobrazić sobie dzisiejszego Internetu - sieciowych wyszukiwarek. Problem okazał się poważny - by przejrzeć i skatalogować działające wówczas 150 mln stron WWW, potrzeba było niezwykle zaawansowanych technologii i ogromnej mocy obliczeniowej. Maszyny musiały zajrzeć na każdą ze stron i zapamiętać każde występujące na niej słowo po to, by po wpisaniu zapytania "pizza los angeles" użytkownik otrzymał informacje o pizzeriach w tym mieście. Pierwszą firmą, która podjęła się tego zadania, była dziś niemal już zapomniana Alta Vista. Wybuchła rewolucja - nagle w internetowej bibliotece ktoś zapalił światło. Co prawda słabiutkie, bo Alta Vista skatalogowała niewielką część Sieci, ale i tak po raz pierwszy Internet wydał się otwartym źródłem informacji. W tym czasie dwóch studentów Stanford University, Larry Page i Sergey Brin, rozpoczęło swój projekt badawczy, którego efektem stała się pierwsza, robocza wersja zupełnie nowej wyszukiwarki. Alta Vista wyświetlała wyniki wyszukiwania, umieszczając na pierwszym miejscu strony, na których najwięcej razy występowały poszukiwane słowa. Miało to istotną wadę - jeśli poszukiwało się na przykład strony producentów klocków Lego, najpierw trafiało się na serwisy fanów, którzy po prostu wielokrotnie wymieniali tę nazwę. U Page’a i Brina miało być inaczej - postanowili zaufać użytkownikom Internetu. Algorytm wyszukiwania opierał się nie na częstości pojawiania się stron, ale na tym, jak wiele odnośników do danej strony znajdowało się już w Sieci. Pomysł był prosty - w końcu tylko do wartościowych stron ludzie chętnie "linkują". Komercyjna wersja projektu studentów, Google, ujrzała światło dzienne we wrześniu 1998 roku. Na początku obsługiwała ok. 10 tys. zapytań dziennie, jednak rok później było ich już 3 miliony, a w 2000 roku Google stał się synonimem internetowej wyszukiwarki. Dziś liczba codziennych zapytań sięga 200 mln. Wreszcie w internetowej bibliotece pojawiło się solidne oświetlenie, dobry katalog i przytomny bibliotekarz. Sukces serwisu polegał na połączeniu nowatorskiego algorytmu wyszukiwania z niezwykłą prostotą obsługi. Google nigdy nie skalał strony głównej reklamą - czyste pole wyszukiwania i charakterystyczne logo sprawiają, że użytkownik czuje się bezpieczny i doceniony. Wiadomo - tu liczy się on, a nie pieniądze. Piotr Stanisławski Czytaj więcej w Focus 3/2007 Źródło: www.focus.pl</body>
    </text>
    <text>
      <id>22</id>
      <body>ANIOŁY, GDZIEŚCIE SIĘ PODZIAŁY? Wydawca pewnej gazety (wcale nie "Focusa") szuka sensacyjnego tematu do świątecznego wydania. Jeden z dziennikarzy, przeglądając redakcyjną pocztę, trafia na intrygujący list. Starsza pani pisze, że zamieszkał z nią anioł. Historyjka w sam raz na Gwiazdkę, powinna sprzedać numer. Do Iowa wyrusza więc ekipa redakcyjna. Okazuje się, że anioł, owszem, jest, nawet archanioł, ale... Ma niewyparzony język, uwielbia słodycze i bijatyki, pali, za kołnierz nie wylewa, a dziewczyny go uwielbiają. Bohater filmu "Michael" - typowy anioł III tysiąclecia. Przez setki lat anioły czuwały, wspierały, inspirowały. Aż w końcu wymknęły się z pustych kościołów i postanowiły szukać ludzi na ulicach, w kinach, księgarniach i na koncertach. Pomogli im prorocy New Age - odrzucając chrześcijańską angelologię, stworzyli własną, z bohaterami na miarę naszych czasów. "Superman, Spiderman, Batman i inni przedstawiciele tego gatunku zdecydowanie mają w sobie coś anielskiego. Wszyscy niezłomnie trwają po stronie dobra. Faktycznie są współczesnymi odpowiednikami XIII-wiecznych aniołów z kościelnych fresków" - uważa amerykański pisarz Malcolm Godwin. Ale dla współczesnego anioła nie da się sporządzić tak prostego wzoru. To uzbrojony po zęby ochroniarz ("Dogma"), zapomniany bezrobotny ("Niebo nad Berlinem"), romantyczny kochanek ("Miasto aniołów"), ciapciowaty misio ("Anioł w Krakowie"). Coraz trudniej odróżnić go od człowieka. Artyści wykorzystują wizerunki aniołów, bo wiedzą, że znajdą zainteresowanego tematem odbiorcę. Podobnie dziennikarze, projektanci mody, a nawet twórcy reklam. Wspólnie stworzyli pozbawioną sacrum nową ikonę popkultury. Takie heretyckie podejście do aniołów nie powinno jednak dziwić. Wiedza o nich jest bowiem umowna, niepełna, dyskusyjna. W Piśmie Świętym nie ma dokładnych danych na ich temat. Pierwszy opis dotyczy rzeźb cherubinów na płycie Arki Przymierza (wzorowanych na sfinksach i babilońskich bóstwach opiekuńczych karibu), drugi - rzeźb i malowideł w Świątyni Salomona. "Dokładniejsze portrety duchów odnajdujemy jedynie w wizji Ezechiela. Inne księgi biblijne przynoszą oszczędne i na ogół zgodne relacje o dobrych duchach" - pisze Herbert Oleschko ("Księga o aniołach"). Pojawiają się na ogół znienacka i cicho, pod postacią młodzieńca, płomienia, błyskawicy, światła, dymu. Nie podlegają prawom ziemskiej fizyki, mają nadludzką moc. I tyle. Biblia koncentruje się jedynie na posłannictwie duchów. Nie wszystkim to wystarcza. Dlatego tak często zabierano głos w ich sprawie. Zastanawiano się, ile jest aniołów. 301 655 722 - orzekli XIV-wieczni kabaliści. Liczba została określona w momencie stworzenia i jest względnie stała - wyjaśnia doktryna chrześcijańska. "Rozmnażają się jak muchy" - mawiał św. Augustyn. Powstały z pierwszym promieniem słońca, czy istniały przed stworzeniem świata? Młodzieńcy to czy panny? Mają wolną wolę, żyją wiecznie? Pytania się mnożą, a wątpliwości rozpalają wyobraźnię. Spekulacje te osiągnęły apogeum w apokryfach - pismach religijnych, które nie weszły do kanonu ksiąg natchnionych (z gr. apokryfon to księga tajemna, ukryta). Apokryfy zawierały ważne i błędne myśli teologiczne oraz wątki fantastyczne - były przeznaczone dla wtajemniczonych. Ich autorstwo przypisywano osobom niezwykłym - apostołom, rabinom, prorokom. "Zostałem ustanowiony do poskramiania Lewiatanów, gdyż to ja oddalam ataki i groźby wszelkiego smoka. To do mnie należy otwarcie Hadesu, ażeby zatracić tych wszystkich, którzy oddawali cześć martwym (idolom)" - mówi anioł Iaoel, który objawia się prorokowi w "Apokalipsie Abrahama" (I w. n.e.) Z diabelskim pomiotem na ziemi walczy też John Constantine (Keanu Reeves), tyle że 1900 lat później. Nie jest aniołem, ale ma niechciany dar - widzi agentów szatana, którzy wodzą ludzi na pokuszenie. Constantine rozprawia się z nimi, ale nie kieruje nim żadna misja, tylko zwykły strach. Po próbie samobójczej trafił do piekła - teraz zrobi wszystko, by trafić do nieba, a raczej uciec przed ogniem. Anna Salwa Czytaj więcej w Focus 1/2007 Źródło: www.focus.pl</body>
    </text>
    <text>
      <id>23</id>
      <body>POTĘGA HORRORU Często bywają atakowane, lekceważone albo wyśmiewane. Zarzuca im się, że epatują ohydą, przemocą i odwołują się do niskich instynktów. A one mają więcej zalet niż wad. Choć nie brakuje też paradoksów. Przerażenie towarzyszyło kulturze od początku. "Pomyślcie o tych, których żywcem ze skóry obdzierano albo rwano im ciało na strzępy uderzeniami biczów z żelaznymi ćwiekami i sypano na te rany sól czy lano ocet, ołów roztopiony, olej wrzący. Wspomnijcie innych przywiązanych do nabitych gwoździami drzew i tych, którym przebijano wszystkie członki szpikulcami, których piłowano na pół, krojono na drobne cząstki, palono na wolnym ogniu; aby odwlec chwilę ich śmierci, przedłużano owe męczarnie" - grzmiał XVII-wieczny francuski oratorianin Julian Loriot w kazaniu "O piekle". Miał się czym inspirować. Okrucieństwem królów żydowskich epatuje Stary Testament, trwogą napawa nowotestamentowa Apokalipsa, do strachu odwołuje się buddyzm i hinduizm, pełna okrucieństwa jest mitologia, krwią spływa literatura starogermańska i sarmacka. "Trzask i zgrzyt ostry, gdy po same pałki; Kruszyły kopie w trupach na kawałki; Pełno ran, pełno śmierci; więzną konie w mięsie; Krew się zsiadła na ziemi galaretą trzęsie; Ludzie się niedobici w swoich kiszkach plącą; Drudzy chlipią z paszczęki posoką gorącą" - pisał Wacław Potocki w "Wojnie chocimskiej". Nie każde przerażenie wzbudzane przez dzieło sztuki jest jednak horrorem. Ten gatunek wykształcił się dopiero na przełomie XVIII i XIX wieku w postaci powieści gotyckiej, jako efekt romantycznej fascynacji mistycyzmem. Nie ma zgody co do tego, czy za pierwszą należy uznać "Ferdinal Count Fathom" Tobiasa Smoletta (1765), czy "Zamczysko w Otrando" Horace’a Walpole’a (1776). Faktem jest, że proza gotycka to zwykle sentymentalne, melancholijne historie, które dziś nikogo nie przerażają - w przeciwieństwie do twórczości markiza de Sade’a. "Obiecałeś mi, iż ssać będę szpik jej kości i wypiję krew z jej czaszki. - Podtrzymuję to - odparł Dolmus. - Gdy będziesz tym zajęta, twój brat i ja będziemy konsumowali jej pośladki" - czytamy w powieści "Justine" (1798). To zaledwie niewinne preludium do makabry, której poddano niewinną dziewczynę - gwałcono ją, poniżano, bito, zaszywano i powtórnie rozdziewiczano. Oprawców nie odstręczyły nawet jej zwęglone zwłoki... W porównaniu z twórczością de Sade’a powieści gotyckie to jasełka. Ich mechanizm obśmiano w XIX wieku: dom wystarczy zastąpić zamkiem, westchnienie - jękiem, ojca - potworem, gospodynię - czarownicą, zefirek - wyciem burzy. I gotowe. Dziś dla dzieła grozy nie udałoby się sporządzić tak prostego wzoru. Współczesny horror to "suma uczuć, przemyśleń i postaw ludzkich wobec strachu, wypracowanych przez wieki" - pisze Michał Kruszelnicki ("Oblicza strachu. Tradycja i współczesność horroru literackiego"). Horrory zawierają więc to, czego się boimy (zło, śmierć, przemoc, ciemność, choroby) lub czego nie znamy, np. świat nadprzyrodzony. Jego delegatem jest potwór. Nieczysty, cuchnący, obślizgły i zdeformowany. Zamieszkujący ciemne i podejrzane miejsca. Przywodzi na myśl rozkład, choroby, robactwo i zarazki, wszystko, czego przy zdrowych zmysłach unikamy. Piotr Rogala "Filozofia horroru" Noël Carroll, Słowo Obraz Terytoria, Gdańsk 2004, www.horror.com.pl Źródło: www.focus.pl</body>
    </text>
    <text>
      <id>24</id>
      <body>JAK ŁATWO NAS ROZSZYFROWAĆ Urzędniczka z Mińska Mazowieckiego straciła przed dwoma laty pracę, bo w portalu randkowym złożyła swoją ofertę - kilka niewinnych zdań i zdjęcie. "Zamieszczenie w Internecie informacji z zakresu życia intymnego dotyczących preferencji (potrzeb) seksualnych i publicznego zaproszenia do składania ofert ich zaspokojenia podważa zaufanie do burmistrza miasta" - uzasadniał jej szef. Otaczając się techniką, nabraliśmy złudzeń, że zapewni nam to anonimowość. Tymczasem gdyby nie Internet, być może nigdy nie udałoby się tak łatwo zdemaskować człowieka na odległość. Każda nasza obecność w Sieci, użycie komputera lub telefonu jest jak odcisk palca. Weźmy prosty komunikator internetowy Gadu-Gadu, którym posługuje się już 6 milionów osób. Większość podaje swój numer GG chętniej niż adres e-maila czy numer telefonu - w przekonaniu, że tak jest bezpieczniej. Tymczasem gdyby przez jakiś czas obserwować czyjeś poczynania na GG, można by wysnuć sporo wniosków. Regularność pojawiania się w Sieci zdradziłaby nasz tryb życia. Do myślenia dałby też sposób, w jaki reagujemy na anonimowe zaczepki - o ile w ogóle na nie odpowiadamy. Szczególnie zdradliwe mogą być opisy dodane do numeru GG - często bardzo intymne lub emocjonalne. Zamieszczając je, sądzimy, że tylko znajomi mają nas wpisanych do listy kontaktów. A to nieprawda. Jeśli ktoś sprawdza pocztę elektroniczną poza godzinami pracy i na wakacjach, to jest nie tyle pracoholikiem, ile infomaniakiem. 62 procent Brytyjczyków należy do tej kategorii. Co piąty przerwałby spotkanie, żeby odpowiedzieć na SMS-a lub na e-mail. To alarmująca statystyka - stan permanentnego bycia on line jest niebezpieczny, obniża iloraz inteligencji i zmniejsza produktywność, tak jak niewyspanie. Dr Glenn Wilson, psychiatra z University of London, który doszedł do tych wniosków, apeluje, by firmy dbały o zrównoważone warunki pracy. Zdaniem dr Moniki Seeley, związanej z Imperial College Management School, nasze skrzynki e-mailowe są jak odcisk palca. Seeley, która wspomaga brytyjskie przedsiębiorstwa w zarządzaniu pocztą elektroniczną, wyróżniła cztery typy "e-mailowych osobowości". "Długopisowcy" (mało informacji i mało hałasu) rzadko używają e-maila, bo nie lubią technologii i wolą rozmawiać. Zazwyczaj pracują w zawodach niebiurowych albo w staromodnych biurach. "Śmieciowcy" (mało informacji, ale dużo hałasu) wolą technologię niż ludzi. Pomogą ich rozpoznać niechlujne maile i urwane zdania. "Zawsze on line" (dużo informacji i dużo hałasu) uwielbiają technologię, ale dobrze im się pracuje też z ludźmi. Toną w e-mailach, pożądają informacji, z trudem odnajdują potrzebne rzeczy w gąszczu wiadomości. "Rzetelni" (dużo informacji, niewiele hałasu) używają e-maila jako uzupełnienia rozmów. Starannie dobierają adresatów, precyzyjnie układają zdania. Jeżeli haker włamał się do komputera lub skrzynki e-mailowej, to nawet jeśli nic tam nie znalazł, i tak już coś wie o właścicielu. Poznał bowiem hasło, a ono w jakimś stopniu również demaskuje osobowość. Jeszcze 20 lat temu przeciętny człowiek nie musiał pamiętać żadnych haseł, więc nie odzwierciedlał w nich swoich cech charakteru. Rozwój technologii zmusza nas do tego nawet kilka razy dziennie. W badaniu przeprowadzonym przed czterema laty w Wielkiej Brytanii sprawdzono hasła 1200 pracowników biurowych. Okazało się, że prawie połowa stosuje hasła rodzinne: imiona (własne, rodziny, domowych zwierząt) lub przezwiska. "Ci ludzie nie są szczególnie biegli w obsłudze komputera, ale z jakiegoś powodu włączyli go do swojego życia" - wnioskuje prof. Helen Petrie, specjalizująca się w interakcjach między ludźmi a komputerami. Jedną trzecią pracowników przydzielono do kategorii "fanów" - na hasła wybrali znane gwiazdy lub postaci (prowadził David Beckham i Madonna). Sławni ludzie są dla "fanów" bardzo ważni, w przeciwieństwie do użytkowników "skoncentrowanych na sobie", którzy stanowią 11 proc. brytyjskich pracowników biurowych i logują się z użyciem haseł w postaci wulgarnych słów, związanych przeważnie z seksem. Piotr Toczyski Czytaj więcej w Focus 10/2006 Źródło: www.focus.pl</body>
    </text>
    <text>
      <id>25</id>
      <body>NASZE MORZE Alfabet, pieniądz, religię, podstawy prawa, filozofii, medycyny, matematyki, sztuki - nie sposób wyliczyć wszystkiego, co Europejczycy zawdzięczają ludom żyjącym od tysięcy lat na wybrzeżach Morza Śródziemnego. Jeszcze trudniej wyobrazić sobie, jak wyglądałby świat bez tego, co dali mu Grecy, Rzymianie, Fenicjanie, Żydzi, Arabowie czy Turcy. Dlaczego właśnie Morze Śródziemne odegrało tak wielką rolę w dziejach ludzkości? Jest największym morzem wewnętrznym świata. Ze wszystkich stron otacza je ląd, jedynie wąska, 13-kilometrowa Cieśnina Gibraltarska łączy je z Oceanem Atlantyckim, a jeszcze węższe przesmyki Bosfor i Dardanele z, również wewnętrznym, Morzem Czarnym. Zajmuje powierzchnię osiem razy większą niż Polska. To wystarczająco duży obszar, by wypełniające go wody wywierały wpływ na klimat. Efektem wzajemnego oddziaływania Morza Śródziemnego, Atlantyku oraz olbrzymich lądów Eurazji i Afryki są wiejące zimą wiatry zachodnie, które przynoszą intensywne, ale krótkotrwałe deszcze i chłodne, ale nie mroźne powietrze. Latem kierunek wiatrów ulega zmianie. Wieją z północnego wschodu, powodując napływ powietrza suchego, lecz nie tak gorącego jak nad Saharą. W efekcie w całym regionie śródziemnomorskim występują tylko dwie pory roku - łagodna i wilgotna zima oraz suche, słoneczne lato. O specyficznym charakterze tego obszaru zadecydowało to, co działo się (i wciąż dzieje) pod powierzchnią skorupy ziemskiej. W regionie śródziemnomorskich stykają się dwie wielkie płyty tektoniczne - afrykańska i europejska. Naciskając na siebie, wypiętrzyły łańcuchy gór (Atlas, Pireneje, Alpy, Apeniny, Bałkany itp.), które oddzieliły tereny nadmorskie od wnętrza lądu, czyniąc z nich odrębny region geograficzny. Dlatego np. krajobraz południowej Francji bardziej przypomina wybrzeża Grecji, Algierii czy Chorwacji niż okolice Paryża. Innym skutkiem ruchu płyt tektonicznych było wypiętrzenie ponad pięciu tysięcy wysp i wysepek, które z reguły są wierzchołkami podwodnych masywów górskich lub stożkami wygasłych wulkanów. Do klimatu i ukształtowania powierzchni dostosowała się flora i fauna. Rośliny typowe dla Europy kontynentalnej nie zniosłyby letniej suszy, znakomicie natomiast radzą sobie z nią posiadające długie korzenie oliwki, figi, winorośle, wiecznie zielone krzewy i drzewa - cyprysy, cedry, makia, mirt, wawrzyn. Tak "przygotowane" przez naturę warunki okazały się wręcz idealne dla człowieka. Najstarsze ślady jego obecności w regionie śródziemnomorskim sięgają epoki paleolitu. Żaden z ludów, który tu dotarł, nie wędrował już dalej. Miał bowiem wszystko, czego potrzebował - zdrowe i czyste powietrze, ciepło, obfitość pożywienia. Do osiedlenia nadawał się jednak tylko wąski pas wybrzeża. W górach brakowało ziemi pod uprawę i wody. Inaczej niż w Chinach czy Mezopotamii nie mogły tu powstać rozległe imperia rolnicze. Cywilizacje Grecji czy Fenicji były cywilizacjami miejskimi, a życie w miastach rządziło się specyficznymi zasadami. Toczyło się szybciej, wymagało wprowadzenia praw, umożliwiających bezkonfliktowe funkcjonowanie coraz liczniejszej rzeszy mieszkańców. Nie bez przyczyny w greckich polis przetestowano wszystkie ustroje, od monarchii przez ateńską demokrację po totalitaryzm Sparty. Dyskusje o polityce i sprawnym rządzeniu sprzyjały rozwojowi filozofii, pragnienie uprzyjemnienia życia - rozkwitowi sztuki, rytm miejskiego życia rodził potrzebę rywalizacji i pragnienie wyróżnienia się z tłumu. Nic podobnego nie mogło się wydarzyć w nastawionych na niezmienne trwanie kulturach wiejskich. Głównymi cechami cywilizacji śródziemnomorskich były ruch, ciekawość świata, dążenie do zmian i indywidualnego sukcesu. Okazały się one niezwykle przydatne, gdy z powodu przyrostu naturalnego w miastach zrobiło się zbyt ciasno i zaczęło brakować żywności. Przedsiębiorczy mieszkańcy bez wielkich wahań podejmowali wówczas decyzję o emigracji "za chlebem". Do wyboru mieli dwie drogi - lądową i morską. Pierwsza była trudna i ryzykowna, prowadziła przez niedostępne góry do nieznanych miejsc. Druga wydawała się jeszcze bardziej niebezpieczna, ale Morze Śródziemne okazało się niezwykle łaskawe. Nie było w nim silnych i zdradzieckich prądów, słabe przypływy i odpływy nie stanowiły żadnego zagrożenia, latem - gdy decydowano się na przeprawę - wiały łagodne, sprzyjające wiatry i prawie nie zdarzały się sztormy. Kształt linii brzegowej, mnogość wysp i układ prądów sprawiały, że można było dopłynąć do dowolnego celu, nie tracąc z oczu lądu. Podczas lata widoczność była doskonała zarówno za dnia, jak i nocą. Grecję od Italii dzieli w linii prostej około 200 kilometrów, ale starożytni żeglarze nie przeprawiali się w poprzek morza, woleli nadłożyć drogi i płynąć wzdłuż wybrzeży Adriatyku. Również do Afryki pływali wokół dzisiejszej Turcji, Bliskiego Wschodu i Egiptu. Trasa ich wędrówek wytyczała kierunek rozprzestrzeniania się cywilizacji śródziemnomorskiej. Kazimierz Pytko Czytaj więcej w Focus 9/2006 Źródło: www.focus.pl</body>
    </text>
    <text>
      <id>26</id>
      <body>WAKACJE POD WODĄ Schodzimy! Rozlega się syk powietrza i nagle przekraczasz granicę dwóch światów. Na górze pozostaje hałas, problemy, tłok. Tu, na dole, panuje niezwykła cisza, czujesz, jak ogarnia cię ogromny spokój i skupienie. Jesteś pod wodą. Nurkowanie to sport niemal doskonały ? uprawiać go może prawie każdy i o każdej porze roku, nie wymaga treningu kondycyjnego, dostarcza niesamowitych doznań. I, wbrew obiegowej opinii, amatorskie nurkowanie jest bezpieczne. Choć co roku zdarza się w Polsce kilkadziesiąt wypadków, to ginie w nich kilka osób. I praktycznie zawsze problemy zaczynają się od ludzkich błędów ? zwykle niepotrzebnej brawury. Dlatego nurkowania nie można uczyć się samemu ? kurs jest niezbędny. Bez problemu można znaleźć dziesiątki szkoleń organizowanych przez rozmaite firmy - wystarczy wpisać w wyszukiwarkę internetową hasło "kurs nurkowy". W Polsce działa kilka organizacji nurkowych, które różnią się nieco sposobem szkolenia (ramka str. 63). Liczy się nie nazwa organizacji, ale osoba szkolącego i zdobyte później doświadczenie. Dlatego dobrze jest zasięgnąć rady osób, które ukończyły kurs i mają trochę tego doświadczenia. Ważną decyzją jest też wybór miejsca nauki. Polacy mają zwykle do wyboru trzy - polskie jeziora, wybrzeże Chorwacji i półwysep Synaj w Egipcie. Zasada jest prosta - im cieplejsza woda, tym przyjemniejsze nurkowanie. Ale trzeba pamiętać, że umiejętności zdobyte w ciepłym i przejrzystym Morzu Czerwonym nie mają dużego przełożenia na ciemne i zimne polskie jeziora - przeszkoleni w Egipcie muszą uzupełnić wiedzę przed nurkowaniem w trudniejszych warunkach. Ale ci, którzy wymarzli się w Hańczy lub Łęsku, odnajdą się w Egipcie. Jeśli nie jesteśmy przekonani do nurkowania lub nie czujemy się w wodzie komfortowo, najlepiej rozpocząć naukę w łatwiejszym i cieplejszym miejscu, bo zanurzenie w naszych wodach może skutecznie zniechęcić do nurkowania. Przed rozpoczęciem kursu instruktor powinien sprawdzić, czy potrafimy wystarczająco dobrze pływać. Choć i tak trzeba się będzie od zera uczyć poruszania pod wodą, to swobodne przepłynięcie po powierzchni co najmniej 100 m jest kwestią bezpieczeństwa. Dość często zdarza się nieplanowane wynurzenie gdzieś na środku jeziora lub morza, z dala od brzegu czy łodzi. Jeśli do tego dojdzie zmęczenie, fala czy wiatr, pływanie może okazać się naprawdę ważne. Aleksandra Kowalczyk, Piotr Stanisławski Czytaj więcej w Focus 7/2006 Źródło: www.focus.pl</body>
    </text>
    <text>
      <id>27</id>
      <body>TERAPEUCI MIMO WOLI Psy są wysłannikami bogów, a ich języki mają leczniczą moc - wierzono w starożytności. W świętym gaju, sanktuarium Asklepiosa - boga medycyny, zbierali się ludzie, którzy wystawiali chore części ciała do polizania psom. Wiarę w uzdrawiające właściwości tych zwierząt widać też w tradycji chrześcijańskiej. Czworonożny przyjaciel pojawia się np. na obrazach przedstawiających św. Rocha - pies liże rany świętego, chorego na dżumę. W XVIII wieku w szpitalu psychiatrycznym w Yorku w Wielkiej Brytanii pojawiają się króliki i kury - opieka nad nimi zwiększa samokontrolę u chorych. Po drugiej wojnie światowej również Amerykański Czerwony Krzyż stosuje małe zwierzęta przy terapii lotników z zaburzeniami psychicznymi. Psychologiczna wiedza ustępuje czasem przed merdającym ogonem. W latach 60. amerykański psychiatra dziecięcy Boris Levinson bada autystycznego chłopca, w tym czasie po domu kręci się pies. Dziecko ignoruje lekarza, ale na swój sposób próbuje nawiązać kontakt z czworonogiem. To właśnie Levinson wprowadzi potem pojęcie: "pet teraphy", czyli "terapeutyczne oddziaływanie małych zwierząt domowych" (koty, psy, chomiki, ptaki). Lata 70. to czas powstania w USA Delta Society. Ta organizacja do dziś bada relacje człowiek-zwierzę, działając dzięki wolontariuszom, odwiedzającym ze zwierzętami szpitale, domy starców, hospicja. Z doświadczeń Amerykanów czerpią Polacy. "Terapia ze wsparciem zwierząt" - to studia podyplomowe na Uniwersytecie Kazimierza Wielkiego w Bydgoszczy. Współpraca ludzi z psami, końmi, legwanami i szynszylami będzie od października tematem studiów podyplomowych w warszawskiej SGGW. Nowemu projektowi kibicuje Magdalena Buszko - zoopsycholog i rehabilitant z Centrum Wzajemnej Komunikacji Ludzi i Zwierząt w Warszawie. Pracuje z niepełnosprawnymi dziećmi, a jej pomocnicy to czarny labrador Bim (przygotowuje się do psiej emerytury) i czteromiesięczny biszkoptowy Lucky (uczy się zawodu). Wspólnie prowadzą terapię m.in. dla dzieci autystycznych. "W autyzmie sukcesem jest samo nawiązanie kontaktu" - opowiada. - "Trudno mówić o spektakularnych przełomach, cieszą nas drobne rzeczy, np. to, gdy po dwóch latach terapii pada imię: Bim. Pies jest z moimi pacjentami nie tylko wtedy, kiedy przychodzimy na zajęcia. Istnieje w ich świadomości, staje się częścią ich świata. Dostaję od nich rysunki, na których widnieje coś, co czasem trudno nazwać psem, ale podpis wskazuje jasno, że to jest Bim. Zwierzak potrafi pomóc nawet mimochodem. Jeżeli psi smakołyk jest zamknięty w ręce dziecka z przykurczem piąstek - rozpychający się w poszukiwaniu karmy zimny nos pomaga otworzyć dłoń". Pies może być też wykwalifikowanym pomocnikiem. Krakowska Fundacja Alteri szkoli psy - asystentów. Czworonogi pomagają w codziennych czynnościach - zapalają i gaszą światło, otwierają drzwi, podnoszą przedmioty. Użyczają swych uszu niesłyszącym właścicielom. Trąceniem nosa informują, że dzwoni telefon lub dzwonek do drzwi. Po specjalnej tresurze trafiają do niepełnosprawnych właścicieli. Na Zachodzie szkoli się czworonogi, sygnalizujące zbliżający się atak padaczki czy spadek cukru. Psy są szczególnie wrażliwe na zmianę zapachu potu czy mikrodrgania mięśni - symptomy poprzedzające atak epilepsji. Wyuczonym znakiem sygnalizują zbliżające się zagrożenie, "sugerując" przyjęcie odpowiedniej pozycji choremu czy wezwanie pomocy. Weronika Wawrzkowicz Czytaj więcej w Focus 6/2006 Źródło: www.focus.pl</body>
    </text>
    <text>
      <id>28</id>
      <body>DZIEŃ KONTRA NOC Czas, kiedy odbywały się służące temu obrzędy i uroczystości na terenach zamieszkanych przez ludy słowiańskie, celtyckie i germańskie nazywano kupalnocką, kupałą albo sobótką. W średniowieczu Kościół postanowił zabronić tych pogańskich uroczystości, tym bardziej że zawierały elementy orgiastyczne. Był to bowiem czas, kiedy nasi przodkowie mogli bezkarnie oddawać się erotycznym swawolom. Lud uparcie trzymał się swoich tradycji i dlatego kupalnocce nadano patrona - Jana Chrzciciela. Osoba świętego kojarzona z chrztem Chrystusa w Jordanie mogła więc patronować dawnym zwyczajom pogańskim, w dużej części związanym przecież z wodą. Nazwy kupała, kupalnocka czy kupałowa noc pochodzą najprawdopodobniej od kąpieli. Dopiero od 23 czerwca wolno było się bezpiecznie kąpać w rzekach i jeziorach, a później uzasadniano to tym, że Jan Chrzciciel stojąc wtedy w wodzie prześwięcał zamieszkujące ją groźne rusałki, dziwożony i topielice. Inna teoria głosi, że nazwa ta pochodzi od imienia słowiańskiego bóstwa - Kupały, który opiekował się miłością i płodnością. Sobótką zaś zaczęto nazywać te obchody za sprawą Kościoła, a znaczyło to tyle co "mały sabat". Nasi przodkowie zaczynali je od rozpalania wielkich ognisk. Pilnowano przy tym, aby służący temu ogień był "żywy", czyli pochodzący z krzesania lub tarcia. Dbano także, aby tej magicznej nocy nie zabrakło jedzenia i trunków aż do białego rana. Wokół ognisk ubrane na biało dziewczęta tańczyły i śpiewały miłosne pieśni. Nie zapominały przy tym, aby przepasać się bylicą - rośliną o czarodziejskiej mocy. Młodzi chłopcy zaś skakali przez płomienie popisując się przed biesiadnikami swoją zręcznością. Zdarzało się, że skakano parami: młody mężczyzna i kobieta trzymali się przy tym mocno za ręce, bo udany skok miał zapewnić im miłość i wierność aż po grób. Zabawy te ponadto miały moc oczyszczającą, chroniły przed chorobami, piorunami, pożarem oraz zapewniały szczęście, liczne potomstwo, urodzaj i płodność zwierząt. Były też sposobem na odpędzenie duchów. Dla dziewcząt na wydaniu i kawalerów obchody sobótkowe były ważnym czasem zalotów. Ci, którzy pragnęli uniknąć tradycyjnego wyboru partnerów przez swatki czy rodzinę, mogli w noc świetojańską wziąć sprawy w swoje ręce. Najlepiej zachowanym do dziś zwyczajem jest rzucanie do wody wianków. Dawniej dziewczęta plotły je z chabrów, rumianków, maków i ruty - były symbolem czystości i panieństwa. Potem przyczepiały do deseczek, a w środku ustawiały świeczkę. Następnie powierzały je nurtom rzek i strumieni. Gdy ich wianki płynęły bez problemów albo wyławiali je mężczyzni - oznaczało to rychłe zamążpójście i wiele szczęścia w przyszłości. Jeśli wianki tonęły, paliły się, plątały w zaroślach lub gasły ich świeczki, wróżyło to staropanieństwo, nieodwzajemnioną miłość albo wychowywanie nieślubnego dziecka. Czasem odczytywano ten fakt nawet jako zwiastun przedwczesnej śmierci. Kawaler, któremu udało się wyłowić wianek, wracał do świętujących, aby odnaleźć właścicielkę zdobyczy. W taki sposób młodzież dobierała się w pary bez ryzyka narażania się na kpiny. W tę krótką noc tradycja pozwalała nawet młodym na wspólny spacer po lesie. Noc świętojańska była także czasem, kiedy woda w jeziorach i rzekach oraz nocna rosa nabierały magicznych i leczniczych właściwości. Wierzono, że kąpiel czyni wówczas ciało pięknym i zdrowym. Gwarantuje także szczęśliwe macierzyństwo. Ewa Rąbek Czytaj więcej w Focus 6/2006 Źródło: www.focus.pl</body>
    </text>
    <text>
      <id>29</id>
      <body>STRESUJ SIĘ NA ZDROWIE! Wszyscy wkoło są "zestresowani", dlaczego więc podczas rozmowy o pracę niektórzy tak łatwo sprawiają dobre wrażenie i dlaczego te właśnie osoby zwykle zdają egzamin na prawo jazdy już za pierwszym razem? Dobre wrażenie robią ci, których napędza dobry stres. To oni radzą sobie w trudnych sytuacjach, bo biorą byka za rogi, a pozostali przed bykiem uciekają. "Nie stresuj się!" - nie jest więc dobrą radą. Gdyby bowiem ludzie nie przeżywali stresu, już dawno by wymarli. Nie reagowaliby na zagrożenia i, co najważniejsze, nie reagowaliby też na wyzwania. Nie mielibyśmy więc dziś motywacji do pracy. Potrzebny stres to stres pozytywny - eustres, bez niego nie byłoby postępu. Ten niszczący to stres negatywny - dystres. Stare powiedzenie mówi, że im więcej potu na ćwiczeniach, tym mniej krwi w boju. Wiedzą o tym wyszkoleni mundurowi, którzy nawet trening strzelania przechodzą w stresujących warunkach - czas nagli, dowódca popędza. To samo wydarzenie, które za pierwszym razem wywołuje dystres, potem wywoła eustres. O tym, czy stres jest pozytywny, decyduje postrzeganie zdarzenia przez konkretną osobę. Od czego to zależy - od osobowości czy od sytuacji, w której człowiek się znalazł? Jedna z koncepcji psychologicznych na ten temat mówi o "wzorze zachowania A". Prezentujący go ludzie odczuwają silną potrzebę rywalizacji i awansu, poszukują sytuacji, które pozwolą na jej zaspokojenie. Energiczny, szybki i niecierpliwy człowiek to często właśnie ten, który postrzega rzeczywistość jako szereg wyzwań. Nowa sytuacja wzywa do walki. Stres dla A jest najczęściej pozytywny, nakręca do działania. Jego przeciwieństwem jest typ B - spokojny, cierpliwy i zrelaksowany. Nie szuka stresu, ale też gdy się pojawi, daje sobie z nim radę. Nie czuje jednak ciągłej potrzeby mierzenia się z nowymi wyzwaniami. Trzeci typ reakcji na stres to ucieczka przed nim. Każda nowa sytuacja przeraża, a każdą zmianę postrzega się jako zakłócenie równowagi. Ludzie jawnie przelęknieni nie należą ani do grupy A ani do B. To oni najczęściej odczuwają negatywny stres. Paraliżuje ich działania. Osoby z grupy A uchodzą za pogromców stresu, ale psycholodzy podkreślają, że w dalszej perspektywie gonienie za stresem odbija się negatywnie na zdrowiu. Podobnie jak chroniczne uciekanie od stresu (u osób z trzeciej grupy). Najlepiej jest więc być zrelaksowanym B. Piotr Toczyski Czytaj więcej w 4 NR Focus 2006 Źródło: www.focus.pl</body>
    </text>
    <text>
      <id>30</id>
      <body>MARCEPANOWE RZEŹBY Kto pierwszy wpadł na pomysł połączenia migdałów, cukru i wody różanej - nie wiadomo. Powstały w ten sposób marcepan swoją nazwę wziął od całkiem prozaicznej, za to wartościowej monety, którą około 1000 roku posługiwano się w Bizancjum. Monetę, na której widniał siedzący Chrystus, nazywano montaban (siedzący mężczyzna). Od około 1200 r. posługiwali się nią już Wenecjanie - dla nich był to matahan, Sycylijczycy i Neapolitańczycy mówili o swojej walucie - martzapane i marzapane. Stopniowo nazwa obejmowała miary - w takich jednostkach podawano wagę zbóż i przypraw korzennych. W XVIII wieku marcepanem nazywano w Polsce importowane frykasy, które w krajach niemieckojęzycznych określano marcipanem, we Francji - massepain, w Anglii - marchpane, a po włosku - marzapane. Niemieckie Lubeka, Erfurt, włoskie Wenecja, Florencja, Turyn czy węgierski Budapeszt - każde z tych miast ma swoją marcepanową legendę. Niemcy opowiadają o klęsce głodu w XV wieku, która przyczyniła się do wynalezienia chleba Markusa (łac. Marci panis), Włosi zaś o córce weneckiego cukiernika Badrutto, która w 1460 roku, akurat w dzień św. Marka, wymyśliła podobno marcepan. Jej słodką kompozycję na cześć świętego nazwano "chlebem św. Marka", czyli Marci panis. Jednak najbliższy prawdy był Tomasz Mann, niemiecki pisarz i eseista, który uważał, że to "sycące obciążenie żołądka" pochodzi ze Wschodu, a do Lubeki przywędrowało przez Wenecję. W istocie pyszna mieszanka migdałów i cukru najpewniej powstała na Wschodzie, tam bowiem rosły drzewa migdałowca i tam od najdawniejszych czasów uprawiano trzcinę cukrową. Starożytni Persowie mówili na niego "gaz" i przyrządzali z migdałów i miodu (ich poeci opisywali wspaniałe marcepanowe ryby), bogaci Grecy raczyli się marcepanem już za czasów Peryklesa, w starożytnym Rzymie wypiekano z masy marcepanowej wotywne ciasteczka, czyli panis martius. Chrześcijaństwo z ochotą przyjęło smakowity deser i na odpustach pojawiły się marcepanowe figurki świętych (więcej jednak było w tych wyrobach wody i barwników niż cukru i migdałów). Iwona Derda Czytaj więcej w 4 NR Focus 2006 Źródło: www.focus.pl</body>
    </text>
    <text>
      <id>31</id>
      <body>SYMBOL PEŁEN MIŁOŚCI U zdrowego człowieka bije około 70 razy na minutę. Zwykle waży 300 gramów. Wykonuje gigantyczną pracę - w ciągu całego życia przepompowuje 184 tysiące ton krwi. Nic dziwnego, że przy takim wysiłku może stanąć ze zmęczenia, doprowadzić do śmierci z miłości, wzruszenia czy strachu. Bo serce nie sługa. Jak uważają niektórzy, kieruje się swoim "rozumem". Coś w tym jest. Wprawdzie to mózg odbiera emocje, ale na skutek płynących z niego do serca informacji może spowodować przyspieszenie jego tętna. Pięć tysięcy lat temu nad Eufratem bogini Isztar śpiewała swojemu ukochanemu Tammuzowi pieśni, aby rozweselić jego serce. Ten historyczny moment, w którym ludzki organ stał się siedzibą uczuć, upamiętnił epos o Gilgameszu. Wśród Egipcjan panowało przekonanie, że to właśnie w sercu znajduje się ośrodek inteligencji (mózg miał odgrywać tylko rolę pomocniczą), dlatego nie wkładali go po śmierci do urn, lecz pozostawiali w mumii. Uważali bowiem, że to od ciężaru serca, które ważono na sądzie zmarłych, zależy dalszy los zmarłego. Wierzyli, że serce ma moc sprawowania dobra i zła, toteż wróżyli z jego kształtu i wnętrza. Miało decydować o życiu człowieka, jego myślach, woli, odwadze, uczuciach, ale też o głupocie czy fałszu. Egipskim "wynalazkiem" jest więc sumienie. Aby przejąć zalety wroga i uniemożliwić mu zmartwychwstanie, wśród najstarszych ludów panował zwyczaj zjadania serca. Wierzono, że to jeden z trzech ośrodków życia, obok mózgu i genitaliów, ale najważniejszy - bo położony centralnie. Dla Indian serce było siedliskiem emocji. Wydzierali je swoim ofiarom i jeszcze bijące składali w ofierze bogu-słońce. W Biblii wyraz "serce" jako symbol występuje kilkaset razy. To najpiękniejsze słowo świata - zapewniała Lubow Orłowa w filmie "Świat się śmieje". Odmieniane na wszystkie sposoby, we wszystkich językach, jako symbol wprzęgnięto je nawet w reklamy. Najsłynniejszym przykładem jest hasło "I love New York", stworzone w 1976 roku przez Miltona Glasera z okazji 200-lecia USA - słowo "love" zostało w nim zastąpione przez czerwone serduszko. Święty Walenty tuż przed skazaniem na śmierć (III/IV w.) wysłał do uleczonej przez siebie dziewczynki list w kształcie serca. Czy to patron zakochanych wymyślił najsłynniejszy piktogram świata? Nie ma co do tego pewności, ale niewątpliwie był jednym z pierwszych, bo wcześniej rysowano serce w kształcie... szyszki. Słynny antropolog Desmond Morris uważa, że rysunek serca jako symbolu wywodzi się od kształtu damskich pośladków (zwłaszcza odciśniętych na piasku). Istnieje też hipoteza, że chodzi o bujny damski biust. Bez względu na to, co miał na myśli pierwszy rysownik, od wieków tym symbolem próbujemy wytłumaczyć fenomen ludzkiego erotyzmu. Amorek kierujący strzałę w stronę serca jest obietnicą szczęścia. Co się stanie, gdy strzała go dosięgnie? Niewytrenowane straci moc, należy więc o nie dbać. Żeby uniknąć losu tych, których serce nie wytrzymało miłosnych uścisków. Miło jest kierować się porywem serca, gorzej, gdy przy okazji się je łamie. Iwona Derda Czytaj więcej w 2 NR Focus 2006 Źródło: www.focus.pl</body>
    </text>
    <text>
      <id>32</id>
      <body>ZAGADKI CZASU Podstawowy parametr wszechświata czy tylko tło, na którym wszystko się rozgrywa? Czy można go prześcignąć? Można "mieć czas na wszystko" albo "zupełnie nie mieć czasu" - zatem posiadać go, przechowywać i zużywać niczym zapas wody. Można powiedzieć coś "w złą godzinę" albo doczekać "szczęśliwej chwili" - jakby czas był władcą, rozdającym jednym nagany, a innym pochwały. Można także czynić coś "we właściwym czasie", jakby tuż za rogiem pan Czas - obwoźny sprzedawca, oferował niezliczoną liczbę ubrań, które będą mniej lub bardziej pasowały do okazji. Czas jest okrutny, bo sprawia, że człowiek starzeje się, brzydnie i umiera, a zarazem łaskawy, bo przecież "leczy rany". Czas "nieubłaganie", choć brzegów jego rzeki nikt nie widział. Czas "umyka", choć nie wiadomo przed kim i dlaczego. A mimo to niektórzy potrafią "zyskać na czasie". Wszystkie te codzienne paradoksy bledną w obliczu kłopotów, jakich czas przysparza filozofom i uczonym. Czy jest nieskończony? A jeśli skończony, to kiedy się zaczął i gdzie jest jego kres? Jak powstał? Czy wszędzie i dla wszystkich płynie jednakowo? Jest liniowy, czy powtarza się cyklicznie? Jak go właściwie mierzyć? Czy to czas jest czwartym wymiarem? Przed Einsteinem czas płynął niezmiennie i stale, niezależnie od tego, czy wyobrażano sobie jego upływ jako liniowy (jak u Newtona) czy w postaci obracającego się w nieskończoność koła zdarzeń. Był sędzią absolutnie sprawiedliwym - stary czy młody, biedny czy bogaty, każdy mógł liczyć na identyczne traktowanie. Śmierć miała go zabrać we właściwym... czasie. Albert Einstein sprawił, że sposób myślenia zmienił się diametralnie. Wprowadził pojęcie czterowymiarowej czasoprzestrzeni, w której grawitacja wpływa bezpośrednio na upływ czasu. Zatem czas może płynąć z różną prędkością, w zależności od siły przyciągania grawitacyjnego w danym miejscu Wszechświata. Ta wizja czasu przypomina bardziej kapryśny, kręty strumień rozbijający się o leżące w korycie pnie i kamienie - woda płynie w nim z różną prędkością, w zależności od liczby i rodzaju napotkanych przeszkód. Ogólna teoria względności oznaczała też odrzucenie pojęcia "równoczesności zdarzeń". Dla Newtona sprawa była oczywista - sekunda na Ziemi będzie trwała tyle samo co w innym miejscu kosmosu i w tym samym momencie "wybije". We Wszechświecie Einsteina czas, jaki upłynął między dwoma zdarzeniami (np. odkorkowaniem szampana i rozlaniem go do kieliszków na przyjęciu), będzie zależał od tego, czy jesteśmy gośmi na tym przyjęciu, czy też poruszamy się względem Ziemi z ogromną prędkością, a przyjęcie obserwujemy przez silny teleskop. Problemy z czasem dobrze ilustruje słynny "paradoks bliźniaków". Wyobraźmy sobie, że jeden z bliźniaków wylatuje statkiem kosmicznym w podróż z prędkością bliską prędkości światła, po czym wraca do domu. Drugi bliźniak pozostaje w tym czasie na Ziemi. Według reguł mechaniki klasycznej, nic dziwnego się wtedy nie wydarza - rodzeństwo spotka się po rozłące i obaj będą w tym samym wieku, bo dla obu czas płynął tak samo. We Wszechświecie Einsteina nasi bohaterowie padną jednak ofiarą zjawiska dylatacji czasu: różnicy w pomiarze czasu dokonywanym w układach współrzędnych przemieszczających się względem siebie. Okaże się więc, że bliźniak, który został na Ziemi, zestarzeje się szybciej niż bliźniak odbywający podróż. Według Einsteina im szybciej będzie poruszał się zegar, tym wolniej odliczać będzie czas. Logicznym następstwem rozważań na temat wpływu grawitacji na światło i czas było zadanie sobie pytania o naturę czasu w miejscach, gdzie grawitacja jest olbrzymia. Takie miejsca to czarne dziury - obiekty, których siła przyciągania grawitacyjnego jest tak wielka, że nic, nawet światło, nie jest w stanie opuścić sfery jej oddziaływania. Dla obserwatora, który znalazłby się za horyzontem zdarzeń (granicą czarnej dziury), czas zwolniłby niesłychanie. Piotr Gociek Czytaj więcej w Focus NR 1/2006 Źródło: www.focus.pl</body>
    </text>
    <text>
      <id>33</id>
      <body>MĘŻCZYZNA WCIĄŻ BEZ SZMINKI Przed 11 laty angielski pisarz Mark Simpson wymyślił termin "metroseksualni". W ten sposób określił młodych, bogatych mężczyzn ubierających się zgodnie z najnowszymi trendami mody, obsesyjnie dbających o swoją powierzchowność i urodę. Wielki sukces "modern - strojnisiów" to efekt promocji w mediach, które - umiejętnie podsycając plotki - same wykreowały nowych bohaterów: słynnego piłkarza Davida "Becksa" Beckhama, aktora Bena Afflecka, kierowcę wyścigowego Michaela Schumachera czy ikonę maskulinizmu Robbie'ego Williamsa. Zmarszczki i spracowane dłonie przestały się podobać, wzięcie mają mężczyźni dbający o cerę, paznokcie i włosy. W odróżnieniu od "macho mana", który przyznawał się do używania tylko pasty do zębów, mężczyzna metroseksualny nie wstydzi się, że dba o urodę, troszczy o ciało, lubi kosmetyki i zakupy. Chociaż termin "kosmetyk dla mężczyzny" nadal wywołuje uśmiech zakłopotania, w kosmetycznej drodze do nowoczesności Polacy nie są spóźnieni. Metroseksualizm szokował tylko przez chwilę, teraz o łamaniu tabu już zapomniano. To skutki licznych kampanii, które uświadomiły konsumentom, iż kosmetyki wymyślono dlatego, że są naprawdę do czegoś potrzebne. Przyjęła się opinia, że męska skóra wytrzymuje o wiele więcej niż damska. Jest od niej grubsza, w znacznej części pokrywa ją ochronny zarost, a ponadto - męskie gruczoły wytwarzają znacznie więcej łoju. Grubość skóry, która wchłania i zatrzymuje więcej wody, powoduje, że męska skóra jest bardziej odporna na starzenie i szkodliwe czynniki zewnętrzne - stres, papierosy, alkohol, wytężoną pracę przed komputerem i codzienne golenie. "Bardziej" jednak nie znaczy, że jest odporna całkowicie. Skóra mężczyzn również traci elastyczność, może opadać fałdami lub się marszczyć, pojawiają się worki i cienie pod oczami. Pory męskiej skóry często się zatykają, co prowadzi do powstawania wyprysków, kaszaków czy "wągrów" (to pory skórne, wypełnione łojem i brudem). Przy cerze tłustej pory mogą też nadmiernie się powiększać, co obecne kanony urody również uznają za szpecące. Panowie często narzekają też na podrażnienia okolic pach (najczęściej to skutek używania agresywnych dezodorantów z alkoholem), nie dają sobie rady ze skórą, która się przesusza lub przetłuszcza, mają łamliwe paznokcie. Golenie wywołuje piekące ranki na szyi, a zaburzenia hormonalne są przyczyną przesuszania lub przetłuszczania się skóry głowy, czego efektem jest łupież, łojotokowe zapalenie skóry, a w perspektywie nawet łysienie. Laboratoria wciąż pracują nad nowymi kosmetykami. Na wszystko znajdzie się odpowiedni specyfik: neutralne dezodoranty, maseczki do twarzy, peeling do usuwania złuszczonego naskórka, płyny przed i po goleniu, żele zmiękczające zarost, płyny do kąpieli po treningu, kremy do pełniejszego odżywania skóry, a nawet specjalne płyny do higieny intymnej. Jest w czym wybierać. Najbardziej kontrowersyjnym pomysłem ostatnich lat są męskie odpowiedniki pudru, przezroczystych tuszów do brwi i rzęs, cieni i kredek do oczu. Ben Coler, twórca amerykańskiej firmy Studio5ive, która wyspecjalizowała się w takich nietypowych kosmetykach, nie narzeka jednak na brak chętnych. Dlatego nie boi się promować męskiego tuszu i pudru do twarzy, a seria kosmetyków Studio 5ive Skin system obejmuje też ołówek do oczu, krem pokrywający przebarwienia skóry i wielofunkcyjne cienie pod oczy lub dla podkreślenia kształtu... wąsów lub brody. Rosnący wzrost zainteresowania mężczyzn kosmetykami i wykształcanie się całkiem nowego stylu życia nie oznacza jeszcze, że płeć brzydka masowo sięgnie po szminki i lakiery do paznokci. Większość mężczyzn odżegnuje się od homofobii, ale strach przed odrzuceniem przez grupę i posądzeniem o odmienność jest silniejszy. I całe szczęście! Może nie wszyscy się z tym zgodzą, ale gdy mężczyźni zaczną wyglądać i zachowywać się jak kobiety, nastąpi koniec świata. Leszek Belke Czytaj więcej w Focus NR 1/2006 Źródło: www.focus.pl</body>
    </text>
    <text>
      <id>34</id>
      <body>PLAŻOWI ARCHITEKCI Piasek łączy wszystkie plaże świata. Jest wspaniałym materiałem do dziecięcych zabaw. Babki, zamki i kanały szybko powstają przy użyciu prostych narzędzi. Nie tylko jednak dzieci "grzebią się" w plażowym piachu. Dla zabicia czasu i dla zabawy także dorośli chwytają za łopatki i wiaderka. Ich dzieła są większe, ładniejsze, bardziej skomplikowane, lepiej odzwierciedlają rzeczywistość, mają dłuższy żywot. Bywają źródłem dochodu. Na plażach kurortów Lazurowego Wybrzeża artyści-amatorzy pobierają opłaty za fotografowanie się przy ich pracach. Można na piaskowych budowlach zarobić nawet znacznie więcej, ale by tak się stało, trzeba wystartować w dużym festiwalu (konkursie) rzeźbienia w piasku. Imprezy tego typu organizowane są od wielu lat na całym świecie. Niektóre z nich to prawdziwe giganty sztuki i biznesu. Texas SandFest odbywa się w Port Aransas (Teksas) już od dziewięciu lat. W tym roku odwiedziło go 100.000 ludzi, a suma nagród dla zwycięzców przekroczyła 50 tysięcy dolarów. W Europie też robi się rzeźby w piasku. Z konkursów słyną plaże położone nad ciepłymi wodami, ale także kurorty Niemiec, Holandii, Belgii, Danii, Wielkiej Brytanii czy Rosji. Popularność tej zabawy jest coraz większa, czego dowodzą duże konkursy w Berlinie, który leży daleko od morza, czy w Szwajcarii, która dostępu do morza nie ma wcale. Na polskich plażach Bałtyku także odbywają się konkursy rzeźb, ale nie mają na razie charakteru wielkich międzynarodowych festiwali sztuki. Czy trudno jest zrobić rzeźbę z piasku? Wydaje się, że nie. Przecież każdy z nas zbudował na plaży zamek. I nie potrzebowaliśmy do tego żadnych specjalnych narzędzi. Jednak gdy chce się postawić piętnastometrowej wysokości wieżę lub posąg, sprawa nie jest już taka prosta. Pierwsza rzecz to tworzywo. Piasek musi mieć odpowiednią, stałą wilgotność i jednolitą konsystencję. Trzeba więc go wyrabiać tak dobrze, jak ciasto i często dolewać doń wody. Będzie się wtedy dawał łatwo formować i nie będzie odpadał z gotowych elementów konstrukcji. Kolejna zasada piaskowej architektury nakazuje gromadzenie i ugniatanie budulca od dołu do góry, czyli tak jak stawia się tradycyjne budowle. Lepiej zdejmować nadmiar materiału niż go dokładać (może on wtedy zasypywać gotowe już elementy). Wykańczamy budowlę od góry do dołu, stosując jednocześnie zasadę "od ogółu do szczegółu", czyli najpierw wygładzamy np. mury zamku, potem rzeźbimy blanki, schodki, okienka, a na końcu herby. Narzędziem do rzeźbienia w piasku może być właściwie wszystko. Amatorom wystarczy dziecięca łopatka. Fachowcy korzystają ze sznurów do wyznaczania linii prostych, poziomnic, wzorników kąta prostego, miarek, kielni, dłut, szpikulców, pędzli, desek do gładzenia i spryskiwaczy. Do poważnych międzynarodowych konkursów przygotowują się nie tylko uczestnicy, którzy tworzą szkice swoich przyszłych dzieł. Głównie organizatorom zależy na nadaniu imprezie jak najwyższej rangi. Chiński festiwal kolorowych rzeźb z piasku w Liu Ljang (tylko tu znajdują się złoża piasku o naturalnie różnych barwach) kosztował w ubiegłym roku ponad 100 milionów juanów (ok. 12,3 mln dolarów). Przewożenie setek ton piasku, budowa zaplecza turystycznego, reklama - to poważne inwestycje. Jednak na rzeźbieniu w piasku można nieźle zarobić: przyjeżdżający na plaże turyści chętnie płacą za dodatkowe atrakcje. Cytaj więcej: Focus Wrzesień 2005 Źródło: www.focus.pl</body>
    </text>
    <text>
      <id>35</id>
      <body>OBRAZY Z KAWY Kiedyś używano ziół - powstałe z nich wzory nasze prababki oglądały po wyjęciu potraw z garnków. Tak wróżyli też czarownicy na wszystkich kontynentach. Starożytni Grecy używali do tego celu naczyń do mieszania wina. Wikingowie wyrzucali fusy na tarcze, Celtowie na płaskie kamienie. Arystokracja chińska wylewała pachnące liście herbaciane na specjalne talerze. Czarownice lubiły taką formę wróżenia, zwłaszcza że - złapane na gorącym uczynku - miały szanse uniknąć stosu, tłumacząc, że jedynie myją naczynia. Dlatego właśnie wróżenie z fusów stało się domeną kobiet i znalazło się w repertuarze tradycyjnej magii domowej. Nie wymagało przyrządów, żadnych specjalnych przygotowań, ot, po prostu normalna codzienna czynność w domu stawała się okazją do poznania przyszłości. W ubiegłym wieku ten typ dywinacji (przepowiadania przyszłości) trafił do wytwórni filmowych Hollywood, których gwiazdy: Shirley McLane, Judy Garland, Liza Minelli - nie wychodziły na plan bez pozytywnej przepowiedni interpretowanej z fusów. Specjaliści od wróżenia uważają, że odpowiedzi na ważne pytania można uzyskać w dowolnym miejscu, w dowolnym czasie. Funkcję medium pełnią fusy w filiżance, tworzące obrazy i symbole. Trafność przepowiedni zależy jedynie od zaufania do własnej intuicji i umiejętności interpretacji wzorów. Dlatego ci, którzy wierzą w tę formę poznawania losów, namawiają, by nie bać się i samemu podejmować wróżebne próby. Rytuał rozpoczyna się od medytacji i przygotowania kawy. Mistrzynie używają do tego celu świeżo palonej przez siebie kawy typu arabika, którą następnie mielą w ręcznym młynku. Kawę wsypują do mosiężnego tygielka. Można je kupić w sklepach z artykułami orientalnymi, gdzie są sprzedawane pod turecką nazwą dżezwy. Do naczynia wlewają zimną źródlaną, a przynajmniej oligoceńską wodę i stawiają na ogniu. Gdy kawa zaczyna wrzeć, przelewają ją do filiżanki. Powinna być wykonana z porcelany, ale można też posłużyć się prostą szklanką, a nawet kartonowym kubkiem (naczynie może być zdobione, ale im mniej wzorków, tym lepiej - nie rozpraszają uwagi). Jest tylko jeden niejasny punkt: niektórzy mówią, że napój nie może być słodzony, inni, że powinien zawierać cukier. Kawę pije osoba, która jest zainteresowana wróżbą, dzięki czemu - jak twierdzą specjaliści z tej dziedziny - pozostawi w naczyniu część swojej energii. Bez energetycznego śladu jakikolwiek zabieg magiczny nie miałby sensu. W filiżance należy zostawić tyle kawy, aby zakrywała fusy. Następnie - ująć filiżankę lewą ręką i trzykrotnie lub siedmiokrotnie zakręcić w kierunku przeciwnym do ruchu wskazówek zegara. Wśród wielu wskazówek jest również taka, że najlepiej wówczas wypowiedzieć w duchu jakiś ulubiony cytat lub nawet przysłowie, tematycznie związane z pytaniem, na które chcemy uzyskać odpowiedź. Po chwili skupienia, przykrywa się filiżankę spodeczkiem i szybko odwraca ją do góry dnem. Dzięki temu wypłynie z niej reszta płynu. Po kilku minutach smugi na ściankach i osad na dnie podsechną. Wówczas można postawić filiżankę i przystąpić do interpretacji wzorów. Czytaj więcej w Sierpniowym Focus 2005 Źródło: www.focus.pl</body>
    </text>
    <text>
      <id>36</id>
      <body>PRZYBLIŻANIE AFRYKI Projekt jest dziełem amerykańskiego architekta Eugene Tsui. Konstrukcja ma mieć 14,5 km długości. Unosząca się na wodzie jak elastyczny wąż, z jednej strony zakotwiczona do miasta Tarifa na południowym wybrzeżu Hiszpanii, z drugiej do Point Cires na północy Maroka - przez Cieśninę Gibraltarską połączy Europę z Afryką. Twórca projektu powiedział: "Zastanawiałem się, jak natura stworzyłaby taki most. I oto rezultat. Współpracowałem z naturą - ona rozwiązała problem lepiej niż zrobiłyby to wszystkie komputery świata". Pierwsza część połączenia od linii wybrzeża Europy stopniowo zanurzy się pod wodę i pobiegnie pod nią przez następne trzy kilometry na głębokości 200 metrów. Potem stopniowo wynurzy się w kierunku pływającej wyspy, po czym znów zanurzy się i pod wodą dotrze do Afryki. Duże statki będą pływać szerokim na 6 kilometrów przesmykiem - w miejscu, gdzie nowe połączenie znajdzie się pod wodą. Centralną częścią przeprawy będzie sztuczna wyspa długości 5 kilometrów. Uniosą ją sześciokątne pontony (każdy szerokości 60 metrów), spięte ogromnymi klamrami. System kratownic rozproszy działające na wyspę fale. Tu powstanie największe na świecie centrum wystawowe: 2 kilometry długości, 250 metrów szerokości, 23 piętra, każde o wysokości 20 metrów i powierzchni 500.000 metrów kwadratowych. Obok - milion metrów kwadratowych parkingu. Podwodny tunel, zbudowany z betonu, aluminium i stali nierdzewnej, to nachodzące na siebie segmenty, kształtem przypominające rybę, dodatkowo połączone wodoodpornymi, metalowymi linami. Konstrukcja ta przypomina kręgosłup i ma być tak jak on ruchoma i elastyczna. Segmenty zostaną zbudowane na lądzie, przetransportowane wodą i zanurzone na właściwą głębokość. Wtedy specjalne liny, odpowiednio naciągnięte, zablokują konstrukcję. Podwodny tunel będzie bardzo tani w eksploatacji. Na przykład nie wymaga skomplikowanego i drogiego systemu wentylacji dzięki wykorzystaniu efektu Venturiego. Powietrze, wciągane w zamkniętą przestrzeń - przyspiesza i naturalnie wietrzy segmenty podwodnego tunelu. Ruch będzie się odbywał po 24 pasach: 8 dla samochodów osobowych i 4 dla ciężarówek i autobusów w jednym kierunku. Oprócz tego zostaną uruchomione 4 linie dla pociągów towarowych i 2 dla pociągów pasażerskich. Na pięciu pasach dla pieszych, o szerokości w sumie 30 metrów, można będzie spacerować, jechać rowerem, wielbłądami bądź konno. Drogi dla pieszych znajdą się ze względów bezpieczeństwa metr wyżej niż te dla zmotoryzowanych i zostaną otoczone wspaniałymi ogrodami i parkami z bujną roślinnością, wodospadami i fontannami. Koszt budowy nie powinien przekroczyć 10 miliardów dolarów. Przedsięwzięcie mają sfinansować rządy Maroka, Francji i Hiszpanii. Zgodnie z projektem, na wjeździe i wyjeździe oraz na sztucznej wyspie ma pracować 150 wiatraków, a na podwodnych segmentach 80 turbin, generujących 12 miliardów kilowatogodzin prądu. Do produkcji energii wykorzysta się stałe wiatry i prądy morskie. Dzięki temu przeprawa z Europy do Afryki będzie jednocześnie gigantyczną elektrownią, która wyprodukuje tyle energii, że wystarczy jej do zasilenia południowej prowincji Hiszpanii - Kadyksu i całego Maroka. Koszty budowy tej największej elektrowni wodnej i wietrznej na świecie szybko się zwrócą. Przewiduje się, że "most" zarobi tyle, że pokryje wydatki na utrzymanie i eksploatację. I jeszcze sporo zostanie. Ostrożne szacunki zakładają, że ma nim podróżować od 150.000 do 300.000 osób dziennie, a w szczycie sezonu turystycznego nawet 500.000. Przeprawa przez Cieśninę Gibraltarską to wielka atrakcja turystyczna, na pewno zwiększy liczbę 50 milionów turystów, którzy co roku odwiedzają Hiszpanię, a liczbę turystów przyjeżdżających do Maroka zwielokrotni z 2,3 miliona do 60 milionów. Nawet gdyby transport samochodowy okazał się zbyt drogi, by wykorzystywać tę drogę dla skrócenia dystansu między Europą i Afryką (tak twierdzą sceptycy), to i tak dziesiątki milionów turystów zostawią przed i za morską przeprawą ogromne pieniądze. Ewa Rąbek Czytaj więcej w Lipcowym numerze Focus 2005 Źródło: www.focus.pl</body>
    </text>
    <text>
      <id>37</id>
      <body>POMYSŁ NA PRZYGODĘ Wyspecjalizowane firmy wożą, karmią, dbają o rozrywkę i w z góry ustalonym terminie zapewniają powrót do domu. Większość jest zadowolona, ale niektórzy pytają - gdzie tu miejsce na przygodę, która powinna towarzyszyć podróżom? Są globtroterzy tak pryncypialni, że pozbywają się wszelkich przewodników czy folderów. Wędrowanie w ten sposób wymaga jednak nieograniczonego zapasu czasu. To już nie są wakacje od codziennego życia, lecz codzienne życie zamienione w wakacje. Taka podróż może trwać kilka miesięcy albo lat. Rolf Pott, autor książki "Wagabundyzm: niezwykły przewodnik po sztuce długotrwałego podróżowania po świecie", ostrzega, że niekończąca się wędrówka, ciągłe zmiany trybu życia, poznawanie nowych ludzi wciąga i uzależnia jak narkotyk. Zachodni socjolodzy szacują, że ponad milion ludzi rzuciło pracę i dom, by wieść życie włóczęgi. Nie brak wśród nich zdegustowanych wyścigiem szczurów menedżerów i biznesmenów. Większość zapowiada, że robi sobie jedynie przerwę w życiorysie i faktycznie po spędzeniu paru miesięcy w drodze wraca na utarte szlaki kariery. Niemal w każdym zakątku świata można jednak natknąć się na tych, których "wciągnęło" na dobre. Eros Ceino, spotkany w Singapurze, wyjechał z Włoch przed dziewięcioma laty. "Mieszkałem w Tajlandii, Malezji, Indonezji. Na samą myśl o powrocie do Europy i etatowej pracy ciarki chodzą mi po plecach. Przyzwyczaiłem się być wolny. Wszędzie da się zarobić na przeżycie, więc żyję tam, gdzie chcę i jak chcę". Był już tragarzem, kelnerem, dziennikarzem, przewodnikiem, ogrodnikiem... "Jestem kloszardem czasów globalizacji" - mówi z pogodną ironią. "Dla mnie każda podróż jest niezapisaną księgą. Tylko ode mnie zależy, czym ją wypełnię" - mówi Marek Śliwka, jeden z najbardziej doświadczonych poznańskich globtroterów. Ze swoich ksiąg uskładał już sporą bibliotekę, dotarł do najbardziej niedostępnych zakątków globu - od Północnej Korei przez Kamerun po Antarktydę. Należy do tych wędrowców, którzy ciągle wierzą w słuszność powiedzenia, że podróże kształcą - pod warunkiem, że przekracza się nie tylko granice między państwami, lecz również między sztucznym światem (w którym jedni turyści spotykają innych turystów) a prawdziwym życiem. "Wymaga to przede wszystkim wyjścia poza krąg cywilizacyjny, w którym się wychowaliśmy i otwarcia na odmienne kultury, religie, obyczaje. Jeśli się uda, jeśli zdołamy nawiązać kontakt z ludźmi pod wieloma względami od nas różnymi, możemy liczyć na niezwykłą nagrodę - gdy budzę się w nowej rzeczywistości, w jakiejś afrykańskiej czy azjatyckiej wiosce, mam wrażenie, że rodzę się na nowo". Czy jednak trzeba wybrać się aż tak daleko, by odkryć skrawek Ziemi tylko dla siebie? Ile jeszcze zostało takich miejsc, gdy wszędzie ciągną kolumny turystycznych autokarów? "Mnóstwo" - optymistycznie odpowiada Sławomir Bawarski, prezes stowarzyszenia dziennikarzy "Globtroter", który objechał już ponad 150 państw, ale wciąż szuka i znajduje coś nowego. "Niektóre są bardzo blisko. W ubiegłym roku po raz pierwszy dotarłem do Mołdawii. To kraj, o którego istnieniu wielu Europejczyków nawet nie wie. Wróciłem zauroczony - krajobrazem, gościnnością ludzi, którzy jeszcze nie zaczęli żerować na cudzoziemcach, zauroczony zupełnie mi nieznaną kulturą". Kazimierz Pytko Czytaj więcej w Lipcowym numerze Focus 2005 Źródło: www.focus.pl</body>
    </text>
    <text>
      <id>38</id>
      <body>ZOBACZYĆ PRZYSZŁOŚĆ Utarło się przekonanie, że z usług wróżek korzystają głównie słabo wykształceni, zagubieni ludzie z prowincji. Nic bardziej błędnego. Sondaż przeprowadzony przed dwoma laty na zlecenie magazynu "Capitol" wykazał, że 32% amerykańskich przedsiębiorców i menedżerów zasięgało rady nie tylko u ekspertów badających zjawiska na rynku, ale również u astrologów, chiromantów i spirytystów. W starożytności człowiek nie miał wątpliwości, że jego losem kierują bogowie. Rozglądał się wokół i szukał zsyłanych przez nich znaków ? były w locie ptaków, kształcie błyskawic, układzie planet i gwiazd, w szumie drzew i głosach wyroczni, w snach. Zwykli ludzie mieli proste metody, zwane dziś zabobonami. Możni i wpływowi korzystali z usług specjalistów, którzy tylko dla nich sporządzali horoskopy i interpretowali znaki. Żaden starożytny władca nie mógł się obejść bez nadwornych wróżbitów. Im trudniejszą decyzję miał podjąć, tym skwapliwiej wysłuchiwał proroctw. Aleksander Wielki przed wyprawą do Persji udał się do słynnej wyroczni w Delfach. Tradycja głosi, że trafił na dzień wolny od pracy i nie zastał Pytii. Najpotężniejszy człowiek w Grecji zmusił jednak kapłanów, by ją sprowadzili. Oburzona wieszczka jeszcze przed wejściem w trans skarciła natręta, rzucając z przekąsem: "Synu, nie ma na ciebie rady". Król uznał, że to mu wystarczy. Wyruszył na wojnę i rzeczywiście "nie było na niego rady". Antyczną wiarę w przepowiednie ugruntowały okoliczności śmierci Juliusza Cezara. W noc przed zamachem żonie władcy przyśniło się, że z dachu ofiarowanego im przez Senat domu odłamało się zwieńczenie, spadło na ziemię i się roztrzaskało. Uznała to za zły znak i rankiem prosiła męża, by nie wychodził. Cezar zignorował prośbę. Na ulicy ? jak podaje biograf Plutarch - spotkał wróżbitę, który kilka dni wcześniej ostrzegał go przed Idami marcowymi (trzynastym dniem miesiąca). Wieszcz przypomniał przepowiednię, lecz Cezar odparł, że nic się nie stało, choć Idy już nadeszły. "Ale jeszcze się nie skończyły" - ripostował nieznajomy. Kilka godzin później władca został zasztyletowany. Jego następcy nie igrali już z losem. Cesarz Oktawian August regularnie konsultował się z astrologami. Nielicznym sceptykom przypominał, że był niemowlęciem, gdy wróż Nigidiusz opracował dla niego horoskop, z którego wynikało, że zostanie ?panem świata?. To wszystko się sprawdziło - mawiał. Kazał więc bić monetę przedstawiającą nie tylko podobiznę, ale także znak zodiaku cesarza ? Koziorożca. Książę Edward, syn królowej Wiktorii, tak długo czekał na przejęcie schedy po długowiecznej matce, że zaczął tracić nadzieję i skrycie konsultował się ze słynnym chiromantą Cheiro. Ten zalecił mu cierpliwość, obiecał koronę i przepowiedział, że jeden z jego następców, imienników - straci władzę przez kobietę. Edward VII zasiadł na tronie Wielkiej Brytanii w wieku 60 lat, Edward VIII stanął przed wyborem ? tron lub małżeństwo z rozwódką (Wallis Simpson). Wybrał kobietę. Niedawno ujawniono, że ciężko chory prezydent Franklin Delano Roosevelt w kluczowym momencie II wojny światowej zaprosił do Białego Domu słynną wróżkę Ameryki Jane Dixon. Pytał, czy wystarczy mu czasu, by dokończyć misję ratowania świata. Usłyszał, że może nie zdążyć, bo karty dają mu tylko 6 miesięcy życia. Zmarł po niespełna 5. Z usług Dixon skorzystał już po wojnie Winston Churchill. Dowiedział się, że przegra najbliższe wybory. Skwitował to stwierdzeniem "Anglicy mnie nie zawiodą". Zawiedli. W kontaktach z wróżkami wskazana jest dyskrecja, bo media tylko czekają na okazję, by ośmieszyć przywódcę, który radzi się gwiazd. Wystarczy przypomnieć drwiny z żony prezydenta Reagana Nancy, gdy jeden ze zdymisjonowanych ministrów ujawnił, że odwiedza ją w Białym Domu astrolożka. Pierwsza dama Ameryki jako jedna z nielicznych postaci z pierwszych stron gazet publicznie potwierdziła swe spotkania. Z usług współczesnych magów zdarzyło się korzystać takiej racjonalistce jak Hillary Clinton. Kazimierz Pytko Czytaj więcej w Lipcowym numerze Focus 2005 Źródło: www.focus.pl</body>
    </text>
    <text>
      <id>39</id>
      <body>MIESZKANIE NA KREDYT Dlaczego jedne pożyczki są tańsze, a inne dużo droższe? Co trzeba wiedzieć, by nie zagubić się w gąszczu przepisów? Większość banków wymaga dochodów na poziomie średniej krajowej, czyli ok. 1300 zł netto. Bierze się jednak pod uwagę także wydatki - liczone dla całej rodziny. Po odjęciu od pensji wszystkich stałych opłat (czynsz, gaz, prąd, kablówka, rata kredytu, ubezpieczenia itd.) musi pozostać na życie 300-400 zł na osobę. Najbardziej wiarygodnym dla banku klientem jest ten, który ma etat na czas nieokreślony. Jeśli pracujemy na umowę terminową, zlecenie albo umowę o dzieło - ważny jest staż pracy. Powinien on wynosić co najmniej 6 miesięcy w jednej firmie. Przy obliczaniu dochodów bierze się wówczas pod uwagę średnią z ostatnich kilku?kilkunastu miesięcy. Jeśli więc ktoś zarabia nieregularnie, przed wizytą w banku powinien postarać się o dodatkowe zlecenia. Wtedy jego zdolność kredytowa wzrośnie. Zwykle trzeba mieć pisemne zaświadczenie o zarobkach od pracodawcy, ale są banki, które wierzą na słowo - wtedy we wniosku kredytowym wpisujemy tylko wysokość dochodów, a pracownik banku sprawdza to później w firmie. W niektórych bankach wystarczy pisemna deklaracja, że jesteśmy w stanie spłacać raty. Dotyczy to wyłącznie osób wykonujących tzw. zawody zaufania publicznego (m.in. lekarzy, prawników, architektów), pod warunkiem rejestracji działalności gospodarczej. W zasadzie cała procedura nie powinna trwać dłużej niż tydzień, choć jest bank, który każe klientom czekać nawet 15 dni. Inne obiecują wydanie wstępnej decyzji kredytowej w ciągu 24 godzin. Uwaga! Czas ten liczy się od chwili dostarczenia wszystkich wymaganych dokumentów, a nie od pierwszej wizyty w banku. Przeglądając rozmaite oferty warto uważnie studiować tabele opłat i prowizji albo pytać przedstawiciela banku o wszystkie koszty, jakie musimy ponieść - zarówno na etapie rozpatrywania sprawy, jak i po udzieleniu kredytu. Niektóre banki za darmo nie zajrzą nawet do naszego wniosku, większość pobiera prowizję za udzielenie kredytu, która wynosi od 0,2 do 3,5 proc. pożyczonej kwoty. Wbrew pozorom, są to całkiem spore pieniądze (1 procent od 100 tys. zł to przecież 1000 zł). Niektóre banki z opłat za udzielenie kredytu zrezygnowały. Koniecznie trzeba sprawdzić, czy i ile zapłacimy za wycenę mieszkania przez rzeczoznawcę, spłatę długu przed terminem (od 0,7 proc. kwoty kredytu do 2,5 proc.) albo przewalutowanie (od 0 do 2,2 proc.). Najczęściej nic nie kosztuje zamiana kredytu dewizowego na złote, bywa też tak, że gratis (lub bardzo tanio) bank przeliczy dług na inną walutę pierwszy raz, za następne zmiany pobierze już natomiast wysokie opłaty. Prowizji może być sporo (np. za podwyższenie kwoty kredytu), opłaca się więc szukać takich ofert, w których banki deklarują rezygnację ze wszystkich wymienionych tu opłat. Dodatkowy koszt może stanowić polisa ubezpieczeniowa na życie, której bank będzie wymagał od klienta mieszkającego samotnie albo jedynego żywiciela rodziny (małżonek nie pracuje bądź ma bardzo niskie dochody). Najlepiej wtedy mieć polisę "emerytalną", np. z funduszem inwestycyjnym (płacąc składki gromadzisz oszczędności na starość) - jeśli takiej nie mamy, można wykupić specjalną, tańszą polisę w banku. Wysokość składek zależy m.in. od wysokości kredytu, czasu spłaty i wieku kredytobiorcy, zwykle trzeba przeznaczyć na to kilkaset złotych rocznie. Krzysztof Pasławski Czytaj więcej w Czerwcowym numerze Focus oraz w serwisie finansowym m2m.bizz.pl Źródło: www.focus.pl</body>
    </text>
    <text>
      <id>40</id>
      <body>GORĄCY SKARB Leczniczą siłę źródeł termalnych cenili już starożytni. Mimo upływu czasu, nie słabnie ona do dziś. Przyzwyczailiśmy się myśleć, że to zimna woda hartuje i dobrze wpływa na zdrowie. Tymczasem jak lekarstwo działa też ciepła woda, pochodząca z gorących źródeł i wzbogacona cennymi składnikami. Lecznicze walory zawdzięcza głównie pierwiastkom i związkom mineralnym, które wymywa i "zabiera ze sobą", przesączając się przez skały. Ciepło wód termalnych bierze się z płynnej gorącej magmy, z wnętrza Ziemi. Część ciepła to efekt naturalnego rozpadu pierwiastków promieniotwórczych. Woda krąży pod powierzchnią Ziemi i wypływa pod ciśnieniem. Duże znaczenie dla występowania wód termalnych (zwanych też cieplicami) ma ukształtowanie terenu i rodzaj skał, z którego jest zbudowany. Najczęściej ciepłe źródła można spotkać na terenach leżących wzdłuż uskoków i pęknięć tektonicznych. Tak jest np. w Cieplicach, jednym z najsłynniejszych polskich uzdrowisk, gdzie wody mają temperaturę od 22 do 44°C, a niedawno odkryto nowe, jeszcze gorętsze źródła - 70°C. "Dla występowania leczniczych wód termalnych Cieplic ogromne znaczenie ma tektonika tego obszaru. Przejawia się ona głównie w formie głębokich spękań" - wyjaśnia Anna Leśniak, geolog z uzdrowiska Cieplice Śląskie Zdrój. "Złoże wód termalnych jest związane ze skałami granitowymi. To skomplikowany przestrzennie zbiornik wód podziemnych, utworzony przez sieć szczelin skalnych i spękań w obrębie granitowego wodonośca". Częstym miejscem występowania gorących źródeł są obszary niedawno lub wciąż aktywne wulkanicznie. Czasami cieplice tworzą się w wyniku podgrzania wód gruntowych przesączających się na dużą głębokość, a później szybko podnoszących się ku górze i wypływających pod ciśnieniem. Cieplice o genezie wulkanicznej występują na Islandii i Nowej Zelandii, w Stanach Zjednoczonych. Szczególnym ich typem są gejzery. Przy ciepłych źródłach wypoczywali przed wiekami Etruskowie. W Japonii składano cesarzowi w darze wodę przewożoną w beczkach. W Chinach wody termalne wykorzystywano do kąpieli i do nawadniania pól. Starożytni Rzymianie budowali łaźnie i termy, by zażywać w nich kąpieli i leczyć różne dolegliwości. Dziś kuracje "u wód" cieszą się nie mniejszą popularnością niż przed laty. Przeżywające renesans leczenie wodą sprawia, że ludzie chętnie poddają się hydroterapii. Wody termalne stały się podstawą wielu nowoczesnych kosmetyków, używa się ich w produkcji specyfików przeznaczonych dla alergików. Kąpiele w wodach termalnych polecane są przez dermatologów szczególnie przy przewlekłych chorobach skóry (np. egzema, liszaj, atopowe zapalenie skóry, łuszczyca). Bardzo pomagają też w leczeniu oparzeń, przy problemach z gojeniem się ran. Wszędzie tam, gdzie skóra wymaga właściwej i delikatnej pielęgnacji. Nie wszystkie są bogate w cenne pierwiastki, ale wszystkie leczą już samą temperaturą. Nie tylko zresztą na skórę - pomagają też na bóle kręgosłupa, zapalenia stawów i choroby reumatyczne. Prawdziwym termalnym zagłębiem są w Europie Węgry i Słowacja, sporo gorących źródeł jest też we Francji, w Austrii i w Niemczech, we Włoszech i w Turcji. Najsłynniejsze w Polsce są Cieplice Śląskie Zdrój, Lądek Zdrój i Ciechocinek. Do francuskiego Vichy przybywa co roku 13 tysięcy kuracjuszy. Niewielkie miasteczko w Owernii od lat słynie z leczniczych wód termalnych. Stosuje się je zarówno wewnętrznie, jak i zewnętrznie. W XIX wieku Vichy było modnym i często odwiedzanym uzdrowiskiem, zyskało nawet miano "drugiego Paryża". Bije tu 15 gorących źródeł, o temperaturze około 40°C. Woda bogata w wapń, magnez i cynk zawiera 17 soli mineralnych i 13 oligoelementów, które wzmacniają system odpornościowy. Zbawiennie działa na skórę, polecana jest wszystkim, którzy cierpią na chroniczne dolegliwości reumatyczne, mają problemy trawienne (zwłaszcza z wątrobą) i metaboliczne. Inne francuskie uzdrowisko - Avene - słynie z wyjątkowej "delikatności" wód. Potrafią one ukoić nawet najbardziej podrażnione miejsca na skórze. Mają ph bardzo zbliżone do neutralnego, zawierają krzemionkę i duże ilości mikroelementów (temp. 25,6°C). Podobnie jak wody termalne z Vichy, także te z Avene stosuje się w produkcji kosmetyków. Anna Nykiel-Ostrowska Czytaj więcej w Czerwcowym numerze Focus Źródło: www.focus.pl</body>
    </text>
    <text>
      <id>41</id>
      <body>OD ŁEZ DO RADOŚCI Cyganie wędrujący po świecie podawali się za pielgrzymów, którzy kiedyś dopuścili się przewinień wobec Kościoła, a ich tułaczka to pokuta. W ten sposób tłumaczyli swój tryb życia. W XV wieku dotarli do Andaluzji - spalonej słońcem, pomarańczowej krainy w Hiszpanii. Trwały tam jeszcze ostatnie walki między katolikami i Maurami. Cyganie żyli w nędzy i strachu przed prześladowaniami. Chronili się w górach, wybierając odludne tereny. Obcy, odizolowani - budzili strach, zaczęły więc krążyć o nich przerażające historie. O tym, że w bestialski sposób zabijają samotnych wędrowców, zjadając ich ciała, zaś wróżące z rąk Cyganki to czarownice o szatańskiej mocy. I wtedy właśnie pojawiło się flamenco. Poprzez nie Cyganie skarżyli się na wrogość ludzi, nędzę, samotność, ale też wyrażali miłość i pochwałę życia. Stało się ważnym elementem ich tożsamości, więzi z rodziną i przyjaciółmi. Dla andaluzyjskich Cyganów flamenco było wszystkim, tak jak dla amerykańskich Murzynów blues. Do prawdziwego flamenco potrzeba duende. Jedni uważają, że to tajemniczy duch boski i szatański, duch ziemi, "palący krew w żyłach niby sproszkowane szkło" - jak napisał jeden z badaczy flamenco. Według innych, to duch zmarłych przodków, coś w rodzaju iskry bożej, stanu euforycznego uniesienia. Niektórzy są naznaczeni tą tajemniczą siłą. W Andaluzji powiedzieć o kimś, że "ma duende", to ogromny komplement i wyraz szacunku. Pieśni flamenco są mieszaniną pieśni religijnych, piosenek, serenad zakochanych, modlitw, a nawet nawoływań handlarzy. Tradycyjnie pieśni dzielą się na dwie grupy. Cante grande to śpiew wielki, głęboki, obracający się głównie wokół tematów tragicznych. Cante chico to radosne pieśni, o miłości i szczęściu. Pieśniarz zachrypniętym, nosowym głosem przekazuje emocje nie tylko za pośrednictwem tekstu, ale też ekspresją, mimiką, gestami. Dlatego jeśli słuchamy pieśni, nie widząc wykonawcy, często trudno zrozumieć, co chce przekazać. Zaciśnięte pięści, przymknięte oczy, pot spływający po twarzy czy łzy - mówią czasem więcej niż słowa. Zapisy nutowe utworów flamenco nigdy wiernie go nie oddadzą. Przez długi czas jedynym akompaniamentem było klaskanie w dłonie, wybijanie rytmu obcasami, kastanietami czy pstrykanie palcami. Zarówno przez tańczących, jak i śpiewaków. Dopiero w XIX wieku dołączono gitarę. Początkowo służyła do akompaniamentu, zaczęła następnie wygrywać krótkie melodyjki - falsetas i rytmiczne ozdobniki - rasgueados, wreszcie na przełomie XIX i XX w. zaistniała jako instrument solowy. Do akampaniamentu używa się także bandurrii - instrumentu podobnego do gitary, zwykle z metalowymi strunami, a także, choć rzadziej, dużego, płaskiego tamburynu. I oczywiście kastanietów - instrumentu perkusyjnego składającego się z dwóch luźno związanych muszelek z drewna lub kości słoniowej. Pieśni systematycznie wzbogacano choreografią, nic dziwnego - taniec pojawia się bowiem tam, gdzie jest rytm, a ten we flamenco jest wyjątkowo porywający. Tradycyjnie choreografia nie była ustalona. Zwykle więc występ był w jakimś stopniu improwizacją. Dynamiczny, czasem agresywny lub zabarwiony erotyzmem taniec porywa widzów, niemal ich hipnotyzuje. Dumne i dzikie flamenco, symbol współczesnej Hiszpanii, rozpowszechniło się na całym świecie. Przeniknęło do innych rodzajów muzyki: jazzu, salsy, hiszpańskiego rocka, muzyki poważnej Debussy'ego czy Ravela. Wtargnęło też do filmu - Carlos Saura to autor wspaniałych filmów o flamenco: "Carmen" ( rolę tytułową zagrała znakomita tancerka Stella Arauzo), "Krwawe gody" czy "Amor brujo". Niektóre realizowane były przy współpracy Paco de Lucii - wirtuoza gitary flamenco. Flamenco cały czas się rozwija. Dopóki nie odrywa się od korzeni i jest w nim duende - pozostaje prawdziwe i nie szkodzą mu nawet reflektory wielkich estrad. Ewa Rąbek Czytaj więcej w 3/05 numerze Focus Źródło: www.focus.pl</body>
    </text>
    <text>
      <id>42</id>
      <body>SEZON NA KATAR Kichających, pociągających zaczerwienionymi nosami - jesienią i zimą przybywa, bo organizm częściej zmaga się wtedy z kaprysami pogody. Silny wiatr, mróz, nagłe wychłodzenie lub przegrzanie - źle wpływają na jego siły obronne. A osłabiony aż "prosi się" o atak. Ostry nieżyt nosa (to medyczna nazwa kataru wywołanego przez wirusy lub bakterie) jest chorobą zaraźliwą, przenoszącą się drogą kropelkową - drobnoustroje unoszą się jako niewidzialne cząsteczki w powietrzu. Atakują najczęściej w tłumie - w autobusie, w tramwaju, w kinie. Tam mają największe pole do popisu, a zmęczonych i osłabionych osób nie brakuje. Zarazić się można przy rozmowie, przebywając z osobą zakatarzoną w jednym pomieszczeniu, przez podanie ręki... Zwykle po 24-48 godzinach wirusy zaczynają "buszować" w śluzówce nosa, która pełni rolę filtra oczyszczającego docierające do płuc powietrze z zanieczyszczeń i mikroorganizmów. Błona śluzowa jamy nosowej wydziela płyn, który oprócz właściwości obronnych nawilża też i ociepla powietrze. Zaatakowana przez intruzów, broniąc się, zwiększa wydzielanie tego płynu - i katar gotowy. Nos jest aż obtarty od wycierania, oczy łzawią i zdaje się, że gdzieś w środku tkwi pojemnik bez dna, z którego wciąż płynie. Skąd się to bierze? Zdrowy człowiek dziennie wytwarza około 2 litrów śluzu, co zapewnia stałą wilgotność błony śluzowej zatok, nosa, jamy ustnej i gardła. Zimne i suche powietrze może utrudniać prawidłową pracę śluzówki, co sprzyja atakowi wirusów. Gdy dopadnie nas przeziębienie, dochodzi do reakcji zapalnej, przekrwienia i zwiększenia wydzielania śluzu. Może go być wtedy nawet kilkakrotnie więcej niż normalnie. Najmocniej katar dokucza w drugim i trzecim dniu choroby. Potem, gdy wydzielina gęstnieje, problemem staje się zatkany nos. Błona śluzowa ulega wtedy obrzękowi i może powodować uczucie zatkania. Czasem gęstniejąca wydzielina staje się ropna (zielonkawa), co świadczy o zakażeniu bakteryjnym. Niekiedy katar zawiera krew - to wynik zakażenia niektórymi typami wirusów, które uszkadzają naczynka krwionośne nosa. Katar nieleczony trwa tydzień, leczony siedem dni - ile jest prawdy w tym potocznym stwierdzeniu? Trochę jest. Cudownego uleczenia nie można się spodziewać po zażyciu żadnych medykamentów. Wiele leków może jednak złagodzić przebieg kataru, osłabić dolegliwości i usunąć najbardziej przykre objawy (udrożnić nos, zmniejszyć ilość wydzieliny). Tak działają leki zawierające rutynę i witaminę C, czasem też wapń. Rutyna uszczelnia naczynia krwionośne błony śluzowej, zmniejszając tym samym ilość wydzieliny. Witamina C wzmacnia układ odpornościowy. Nie wolno jej jednak zażywać w zbyt dużych dawkach, bo wtedy wcale nie wzmacnia, a może stać się przyczyną kamicy dróg moczowych. Ulgę zakatarzonym przynoszą krople do nosa, zawierające tzw. pseudoefedrynę, która obkurcza naczynia i ułatwia oddychanie. Nie należy ich jednak stosować dłużej niż 5 dni, bowiem długotrwałe działanie prowadzi do zaniku błony śluzowej nosa. Bóle głowy, mięśni, gorączkę, często towarzyszące nieżytowi nosa, można zmniejszyć, stosując popularne preparaty przeciwzapalne. Hamują one aktywność enzymu (cyklooksygenazy) odpowiedzialnego za powstawanie reakcji zapalnej. Katar bywa bardzo uciążliwy, utrudnia pracę i kontakty z ludźmi, ale w końcu mija - zwykle po 7-10 dniach. Jak sprawić, by w ogóle się nie zaczął? Najskuteczniejszą receptą jest hartowanie organizmu. Ruch na powietrzu, dieta peł-na witamin i minerałów, nieprzegrzewanie ciała i - by nie paść ofiarą huśtawki temperatur - codziennie naprzemienny zimno-gorący prysznic. Zahartowani chorują rzadziej. Urban Kowalik Czytaj więcej w lutowym numerze Focus Źródło: www.focus.pl</body>
    </text>
    <text>
      <id>43</id>
      <body>SĄSIEDZI ZZA MORZA Dzieli nas jedynie Bałtyk, ale gdyby szukać w Europie narodów najbardziej się od siebie różniących, Szwedzi i Polacy stanowiliby wzorcową parę. Oni są pedantyczni i zorganizowani, szanują władzę, rygorystycznie przestrzegają prawa. My - nieufni wobec każdego rządu, niepokorni indywidualiści. Co zadecydowało o tak wielkiej odmienności? Szwecja to jedyny kraj Unii Europejskiej, który od ponad 200 lat nie brał udziału w żadnej wojnie. Nawet podczas dwóch wielkich światowych konfliktów udało im się zachować neutralność. To zrodziło zaufanie do władzy, która potrafi zapewnić bezpieczeństwo. Szwecja, piąte pod względem powierzchni państwo w Europie, była (i jest nadal) jednym z najsłabiej zaludnionych. Ludzie żyli więc daleko od siebie, zwłaszcza podczas trwających pół roku śnieżnych zim, gdy w Sztokholmie noce trwały po 20 godzin, a na dalekiej północy słońce nie wschodziło wcale. Sami Szwedzi mówią, że ich przodkowie musieli opanować... umiejętność nudzenia się. Jest tam tyle rzek, jezior, gór i lasów, że każdy znajdzie zakątek, w którym nikt i nic nie zmąci mu spokoju. Często tłumaczą cudzoziemcom, że w ich kraju nie ma tak wspaniałych zabytków jak we Włoszech czy Francji, ale za to nic nie dorównuje urodzie szwedzkiego krajobrazu. Najbezpieczniejsze tematy rozmów to ekologia i zdrowy tryb życia, można też zaryzykować dyskusję o kuchni. Przyjemność sprawi im gość, który pochwali narodowe danie - śledzie w czekoladzie. Tylko w Szwecji może się zdarzyć, że w kolejce po zakupy za zwykłym klientem stanie minister, a w sali kinowej obok zasiądzie premier. W żadnym innym kraju nie potraktowano bowiem tak poważnie zasady powszechnej równości. To wynika z tradycji i stylu życia. Tam, gdzie wszyscy odnosili się do siebie z chłodną powściągliwością, nie było powodów do wzajemnego schlebiania czy podporządkowywania się. Z języka szwedzkiego niemal zupełnie zniknęły zdrobnienia, tytuły grzecznościowe i wyrażenia oddające żywsze uczucia. W pracy i w domu wszyscy mówią sobie po imieniu, nawet małe dzieci zwracają się w ten sposób do rodziców. Przejście "na ty" wcale jednak nie oznacza, że ludzie się do siebie zbliżyli, to wyłącznie językowy rytuał, który ma podkreślać, iż mimo różnych miejsc w hierarchii firmy każdy ma równe prawa. Mobbing, czyli dręczenie podwładnych przez przełożonych, zupełnie nie mieści się w szwedzkiej kulturze pracy i mentalności. Lepiej więc nie przesadzać z okazywaniem względów kobietom, przepuszczanie ich w drzwiach czy całowanie w rękę może zostać odebrane jak gest sugerujący, że należą się im specjalne względy i wprawić w zakłopotanie. Nie należy się natomiast dziwić, gdy mężczyzna opowiada o karmieniu i pielęgnowaniu dzieci - w Szwecji nie ma urlopów macierzyńskich, są rodzicielskie, a do dobrego tonu należy, by ich część wykorzystywał ojciec. Najbardziej znanym przejawem szwedzkiego egalitaryzmu był system podatkowy. Po osiągnięciu określonego pułapu dochodów, bogaci oddawali fiskusowi więcej niż zarabiali. Dotyczyło to także króla Karola Gustawa XVI, któremu obliczano wartość otrzymywanych podarunków i obkładano podatkiem. Gdy na 50. urodziny dostał samochód, musiał zapłacić podatek równy 12 tysiącom dolarów. W zamian państwo gwarantowało wszystkim obywatelom pełne bezpieczeństwo socjalne, wysoki standard opieki zdrowotnej i utrzymanie w razie utraty pracy. Brak jakichkolwiek zagrożeń osłabiał jednak motywację do pracy i szwedzka gospodarka zaczęła przegrywać konkurencję z zagranicą. Przed kilku laty wprowadzono więc radykalną reformę i dziś Szwedzi płacą podatki według podobnych zasad jak inni Europejczycy. Ich płace też mogą się różnić, ale o konkrety lepiej nie pytać, gdyż zarobki to temat tabu. Kazimierz Pytko Źródło: www.focus.pl</body>
    </text>
    <text>
      <id>44</id>
      <body>SYNOWIE SŁOŃCA Dziś ta ziemia znana jest w świecie jako Laponia. O tej porze roku za kołem polarnym słońce zaszło na długie zimowe miesiące, ale Laponia nie zasypia. Na rozświetlonym lotnisku w fińskim Rovaniemi, jak co roku, lądują wielkie pasażerskie samoloty. Przed świętami Bożego Narodzenia przywożą bogatych turystów z dziećmi. Gwiazdkowe prezenty wręcza im osobiście święty Mikołaj. Dobroduszny staruszek przysparza Finom światowej sławy i pozwala na niej nieźle zarobić. Mrozy i wieczny zimowy mrok sprawiają, że Północ fascynuje ludzi. Co robią tu ludzie zimą? Tryb życia na północy Szwecji czy Finlandii nie jest dziś znacząco odmienny niż na południu tych krajów. Światło elektryczne, które rodzi się właśnie na mrocznej Północy z siły licznych w tym regionie potoków, stwarza te same udogodnienia cywilizacyjne. Większość ludzi uczy się i pracuje, spędza wieczory w kinie lub przed telewizorem w dobrze ogrzanym i z reguły większym niż na południu mieszkaniu. Liczne i dobrze oczyszczone drogi ułatwiają dotarcie do wszystkich zakątków Północy. Zwłaszcza że podłączone do sieci elektrycznej na parkingach samochody są stale gotowe do wystartowania, nawet przy temperaturze dochodzącej do kilkudziesięciu stopni poniżej zera. Garstka Lapończyków, pilnujących stad reniferowych, żyje może trochę inaczej, ale i oni porzucili swoje torfowe lepianki na rzecz ciepłych i wygodnych willi i mieszkań. Zimą doglądają reniferów chroniących się w lasach i wykopujących kopytami jedyne o tej porze pożywienie ? porosty, zwane chrobotkiem reniferowym. Większość ludności lapońskiej żyje i pracuje tak samo, jak inni Skandynawowie. Nie różnią się też specjalnie wyglądem od pozostałej ludności nordyckiej, chociaż w opisach Lapończyków podkreśla się ich niski wzrost, śniadą cerę, wystające kości policzkowe i skośne oczy. Takich Lapończyków spotyka się dziś jednak tylko na starych fotografiach. Od zaludnienia Północy - przed tysiącem lat ? przez przybyłych zza Uralu Lapończyków i kolonizacji tych terenów przez Szwedów w średniowieczu wiele się zmieniło. Wymieszanie z ludnością napływową i postępująca szybciej w ostatnich latach asymilacja sprawiły, że dzisiaj trudno powiedzieć, kto jest naprawdę Lapończykiem i ilu ich jest na Północy. Nazwa Lapończycy, nadana ludowi Saami przez plemiona germańskie, pochodzi prawdopodobnie od lapp lub lopar, czyli ?biec?. Rodowici mieszkańcy tej ziemi sami siebie nazywają ?Synami Słońca?, a swoją ojczyznę ? Sapmi. Określenie to (związane z niemal mistycznym znaczeniem, jakie na Północy nadaje się słońcu) pojawiło się w powstałej na początku XX stulecia Pieśni Saamów, w której po raz pierwszy została zadeklarowana tożsamość narodowa Lapończyków. Pieśń kończy się wezwaniem ?Sapmi dla Saamów?. Politycy szwedzcy często przepraszają Lapończyków za wielowiekową kolonizację ze wszystkimi jej elementami ? prześladowaniami i przymusową asymilacją, dodając jednak od razu, że historii nie da się już odwrócić. Lapończycy stanowią dziś zaledwie kilka procent ludności północy Skandynawii. Małe mają szanse na budowę własnego państwa. Ostatnio zauważa się jednak coraz silniejsze dążenia w tym kierunku. W Finlandii, Norwegii i Szwecji powstały lokalne organa przedstawicielskie (zwane parlamentami, ale o kompetencjach doradczych). Tomasz Walat Czytaj więcej w 12/2004 numerze Focus Źródło: www.focus.pl</body>
    </text>
    <text>
      <id>45</id>
      <body>DYKTATURA UŚMIECHU Kiedyś szczerzenie zębów w uśmiechu było oznaką złego wychowania. Dlatego na starych obrazach nie widać ich odsłoniętych - "Mona Lisa" Leonarda da Vinci to najsłynniejszy przykład uśmiechu z zamkniętymi ustami. Powód był natury estetycznej - dużo czasu minęło, zanim ludzie nauczyli się dbać o zęby, zwykle były więc zepsute lub czarne. Albo w ogóle ich nie było. Jednym z najstarszych przykładów chorych zębów są czaszki ludzi z Cro-Magnon sprzed 25 tysięcy lat, noszące ślady próchnicy. Najstarsze opisy schorzeń jamy ustnej odnaleziono w tekstach sumeryjskich (5000 lat p.n.e.), gdzie za ich przyczynę uznaje się... robaki. 3000 lat temu Babilończycy i Asyryjczycy wiedzieli, że zaniedbane zęby mogą wywołać wiele chorób. Na jednej z tabliczek archeolodzy rozszyfrowali napis: "Bóle twoje w plecach, głowie i nogach pochodzą od zębów, nie będziesz mógł inaczej wyzdrowieć, jak przez ich usunięcie". Przez tysiąclecia stosowano najróżniejsze kuracje, które miały na owe robaki działać niszcząco - okadzanie dymem, płukanie ust zjełczałym olejem i sokiem z piołunu, okłady z żabich udek i tłuszczu kretów zaduszonych w ręku - to wszystko miało sprawić, by ból obrzydził sobie to miejsce i odszedł z zęba. Szymon z Łowicza w XVI w. miał inną radę: "Kiedy komu robacy w zębach, tedy weźmij siemienia lnianego, warz je w nowym garczku i kamienie w nie włóż rozpalone, tedy nad parą ową się nachylisz, tedy robacy wypadną". Najlepiej było jednak takim problemom zapobiegać. Nie jedząc i nie pijąc, gdy dzwonią na pogrzeb, nie otwierając ust na widok ropuchy, chwytając zębami nowy sznur od dzwonu... Takie metody dzisiaj mogą śmieszyć lub dziwić (albo jedno i drugie), nie można jednak odmówić im pewnych zasług. Przekonanie o żywych organizmach wywołujących ból zębów było bowiem jak najbardziej słuszne, co potwierdziło się po odkryciu bakterii. Bez zębów każde dzikie zwierzę jest skazane na śmierć głodową. Służą jednak nie tylko do chwytania i gryzienia pokarmu. Są narzędziem walki i obrony, mogą działać pociągająco na samice. Człowiekowi pozwalają na poprawną wymowę i decydują o jego atrakcyjności. W miejscu utraconych zębów przez wieki umieszczano bydlęce lub z kości słoniowej. Bogaci wprawiali sobie zęby kupowane od biedaków, zdarzało się też, że dawcą był nieboszczyk, przeważnie żołnierz. Z czasem w miejscu dziury zaczęto umieszczać ząb sztuczny - dentysta opierając się na następnym i poprzedzającym wykonywał tzw. mostek. Dzisiaj coraz częściej stosuje się implanty. Wymyślił je Ingvar Branemarck, który w 1965 r. odkrył zdolność kości do zrastania się ze śrubą tytanową (osteointegracja). W tym samym roku wszczepił pierwsze implanty u człowieka. Dzisiaj mamy kilkaset różnych implantów. Większość można umieścić zarówno dwu- jak i jednoetapowo. O technice umieszczenia decydują warunki u pacjenta (rodzaj kości, śluzówki, stan higieny), a także rodzaj implantu. Przy dwóch etapach najpierw wprowadza się do szczęki tytanową śrubę, potem pokrywa ją dziąsłem i zaszywa. Lekarz otwiera dziąsło zwykle po trzech miesiącach (jeśli wykonał zabieg w żuchwie) lub po sześciu (górna szczęka), aby wprowadzić do korzenia tytanowe wsparcie dla sztucznego zęba i zamocować na nim sztuczną koronę. Przy jednym etapie nie otwiera się ponownie dziąsła - główka śruby wystaje. Dziąsło goi się wokół szyjki implantu, a dentysta dodaje osłonę lub protezę. Dorota Reinisch, Anna Salwa Lekarz stomatolog Jacek Wieczorek Czytaj więcej w 12/2004 numerze Focus Źródło: www.focus.pl</body>
    </text>
    <text>
      <id>46</id>
      <body>JASKINIOWIEC Z LAPTOPEM, CZYLI OSWAJANIE STRESU Pojawia się zawsze, gdy dzieje się coś niezwykłego i trzeba dostosować się do nowej sytuacji. Potocznie kojarzy się go negatywnie - student przed egzaminem mówi, że żyje w stresie, podobnie pracownik, który ma kłopoty z szefem. Już kilkadziesiąt lat temu kanadyjski endokrynolog Hans Selye - który jako pierwszy naukowo badał zjawisko stresu - dowiódł jednak, że reakcja jest taka sama, niezależnie od tego, czy bodziec uważamy za negatywny czy pozytywny. Wywołuje go publiczne wystąpienie, wypadek drogowy, ale i zdarzenia uznane za przyjemne - święta, ślub, podróż itd. Wybuchowy, nie panuje nad emocjami - zestresowany. Milczący, skupiony i napięty - zestresowany. Czy nadużywamy słowa, czy po prostu mieści ono w sobie tak wiele znaczeń? Czym naprawdę jest stres - hamulcem czy siłą napędową? Dopinguje czy powstrzymuje przed działaniem? Trzęsienie ziemi, wybuch wulkanu, pożar - te zdarzenia są odbierane jako stres. Silniej jest on bowiem odczuwany, gdy sytuacja jest nieprzewidywalna, niemożliwa do opanowania. Wielkie kataklizmy to wielkie stresory, nośniki silnego stresu. Siła odczuwania stresu nie zawsze jednak jest tak "proporcjonalna", jak w wypadku trzęsienia ziemi. Każdy bowiem ma swoją własną skalę trzęsień ziemi. Nawet drobne zdarzenia życiowe bywają powodem potężnego stresu, bo to, co dla jednych jest wstrząsem, przez innych nie jest tak odbierane. Pozytywne albo negatywne, poważne lub błahe, ryzyko bądź szansa - jaka będzie kwalifikacja zdarzeń życiowych zależy od indywidualnego do nich podejścia. Występ w telewizji dla przeciętnego zjadacza chleba to sytuacja niecodzienna, niewątpliwie stresująca. Wielu dostrzeże w tym stresie same pozytywy - nowe doświadczenie, ciekawą przygodę, a niektórzy nawet drzwi do kariery. Znajdą się jednak i tacy, którzy nie zechcą ich uchylić. Perspektywa publicznego występu jest bowiem dla nich tak stresująca, że nawet nie spróbują. Koszty tej "przygody" (przeliczone na stres) byłyby dla nich zbyt wielkie. Z tych samych powodów nigdy nie skoczą pewnie na bungee ani nie spróbują ekstremalnych sportów. Amerykańska psycholog Suzanne Kobasa tych pierwszych określa jako osobowość typu "twardego", drugich jako "miękkich". Dla twardych każda zmiana jest szansą, dla miękkich - zagrożeniem. Typową chorobą "ze stresu" są wrzody żołądka i dwunastnicy - zależność odkryta już przez Selye'ego. Błona śluzowa żołądka pod wpływem stresu staje się mniej odporna na działanie jego soków. Cierpi też układ krążenia, rozwijają się nowotwory. Badania na szczurach dowodzą, że te zestresowane i pozbawione kontroli nad otoczeniem tylko w 27 procentach przypadków zwalczyły komórki nowotworowe, zaś w grupie nie poddanej stresom pokonało je aż 65 procent. Badania epidemiologiczne Światowej Organizacji Zdrowia do lat 70. wyraźnie pokazywały, że im bardziej rozwinięty przemysł, większa urbanizacja i gęstsze zaludnienie, tym częściej występują choroby układu krążenia i nowotwory. Wyjątkiem była tylko mało zaludniona, "ekologiczna" Finlandia z bardzo wysokim wskaźnikiem zachorowań oraz Japonia (światowy gigant przemysłowy) z bardzo niskim wskaźnikiem. W wielkich miastach i w wielkich korporacjach przemysłowych stresu jest więcej niż na wsiach i w małych firmach. Europa szybko jednak zareagowała na badania WHO - programy profilaktyczne promowały ruch i zdrowe odżywianie. Dziś są już tego efekty. Wskaźniki zachorowalności spadły, ale tylko w Europie Zachodniej. W krajach Europy Środkowo-Wschodniej liczba chorych na serce i nowotwory wzrosła. Polska nie jest wyjątkiem, przeciwnie - przodujemy w statystykach zachorowań na nowotwory złośliwe. Goniąc poziom życia rozwiniętych państw europejskich, wpadamy w sidła stresu. Życie toczy się w tempie przyspieszonym, a ci, którzy chcą w nim aktywnie uczestniczyć, poruszają się niczym na diabelskim młynie - stres towarzyszy im bez przerwy. Czytaj więcej w Focus 11/2004 Źródło: www.focus.pl</body>
    </text>
    <text>
      <id>47</id>
      <body>TO IDZIE STAROŚĆ! Ostrzegawcze wyliczanki jeszcze niedawno straszyły, że na Ziemi zabraknie miejsca dla ludzi: co sekundę przybywa troje nowych, co rok - 80 milionów, co 12 lat - miliard. Obecnie ważniejsza stała się informacja, że co cztery lata średnia długość życia wzrasta o rok. Amerykański demograf Nicholas Eberstadt użył do oceny sytuacji żartobliwego, lecz oddającego jej powagę porównania: "Mniej istotne stało się to, że ludzie mnożą się jak króliki, ważniejsze - że przestali umierać jak muchy". Społeczeństwa bogatej Północy nie mają już także nic wspólnego z płodnością królików. Europejczycy, Japończycy, Amerykanie żyją coraz dłużej, ale zachowują się tak, jakby zapominali i o śmierci, i o rozmnażaniu. W ciągu najbliższego półwiecza liczba mieszkańców Europy może ulec zmniejszeniu. W tym czasie populacja Azjatów zwiększy się o ponad 50%, a Afrykanów o 120%. Na Starym Kontynencie procesy uprzemysłowienia, emancypacji kobiet i edukacji zahamowały tempo przyrostu naturalnego. W Grecji starożytnych filozofów i dwa tysiące lat później - w oświeceniowej Francji - wskaźniki długości życia, liczby urodzin i zgonów wyglądały podobnie. Statystyczny człowiek miał szanse dożyć 30 lat, kobiety rodziły przeciętnie ośmioro dzieci, z których połowa umierała przed ukończeniem piątego roku życia. Nikt więc nie zastanawiał się nad problemami, które w naszych czasach spędzają sen z powiek demografom, socjologom i politykom. Takie pojęcia jak "przeludnienie" czy "starzenie się społeczeństwa" nie istniały. Sprawy toczyły się własnym rytmem, ludzie rodzili się, chorowali, umierali, a natura sama regulowała ich liczbę. Gdy w XIV wieku epidemia dżumy zredukowała populację Europejczyków o 1/3, trzeba było następnych 100 lat, by odrobić straty. Antropolodzy szacują, że w epoce kamiennej Ziemię zamieszkiwało nie więcej niż 8 milionów ludzi. W czasach Chrystusa było nas około 300 mln, a piętnaście wieków później - w epoce wielkich odkryć geograficznych - niespełna 500 mln. Na pierwszy miliard ludzkość czekała tysiące lat, aż do roku 1830. I nagle nastąpiło gwałtowne przyspieszenie. Drugi miliard pojawił się w ciągu niespełna 100 lat, trzeci - 30, czwarty - 15, piąty - 12, szósty - co zaskakujące - po takim samym okresie. Czyżby zaczęło się tak długo wyczekiwane hamowanie tempa? Dokładniejsze analizy potwierdziły to przypuszczenie. Według danych ONZ-owskiego Funduszu ds. Ludności (UNFPA), przyrost naturalny, który jeszcze na początku lat 90. ubiegłego wieku wynosił 2,1-2,2%, obecnie spadł do poziomu 1,8%. W przełożeniu na liczby bezwzględne oznacza to, że w ciągu roku przybywa już nie 90, lecz 80 milionów ludzi. Nadal bardzo dużo, ale wśród demografów zaczyna przeważać pogląd, że światu raczej nie grozi przeludnienie. Dzięki nowoczesnym technologiom Ziemia jest w stanie wyżywić powiększającą się w takim tempie liczbę jej mieszkańców i dostarczyć im energii. Wraz ze zniknięciem jednych zagrożeń pojawiają się jednak nowe. Dość zgodna odpowiedź ekspertów brzmi: starość na bogatej Północy i nędza na młodym Południu. Francuski politolog Jean-Claude Chesnai w książce o znamiennym tytule "Zmierzch Zachodu" przepowiada "eksplozję biednych i implozję bogatych". Już dziś miliard ludzi musi przeżyć za mniej niż dolara dziennie, kolejny miliard ma na utrzymanie sumę tylko dwukrotnie większą. W ciągu trzech sekund, a więc w czasie krótszym niż trwa czytanie tego zdania, urodziło się 10 dzieci. Zaledwie jedno z nich ma szansę doczekania w dobrobycie sędziwego wieku, przeznaczeniem 5 jest analfabetyzm, 7 - bieda. Pytanie, które musi wywoływać niepokój, brzmi: czy w przyszłości tych siedmioro pogodzi się z losem i pozwoli jednemu staruszkowi spokojnie delektować się urokami długiego życia? Kazimierz Pytko Czytaj więcej w 10 numerze Focus Źródło: www.focus.pl</body>
    </text>
    <text>
      <id>48</id>
      <body>KOSZYKÓWKA BEZ REGUŁ Kiedy Abe Saperstein zakładał w 1927 roku drużynę Harlem Globetrotters, jego zamysłem było przede wszystkim rozpowszechnienie koszykówki. Zespół czarnoskórych graczy jeździł po wsiach i miasteczkach Środkowego Zachodu Stanów Zjednoczonych, gromiąc miejscowe drużyny. Czarodzieje dryblingu: Marques Haynes, Meadowlark Lemon i Goose Tatum - tworzyli niepowtarzalny show przyciągający tłumy. Niemiłosiernie ogrywali przeciwników, jednocześnie ośmieszając ich, dzięki niebywałej technice. Ich sława rozniosła się po całym świecie - okupowali nagłówki gazet, stali się gwiazdami filmów. Zapraszali ich i komunistyczni władcy, i papież. Dzięki nim fani basketu dostrzegli w zespołowej grze szansę na indywidualną karierę. "Chcę grać tak jak oni" - marzyły miliony dzieciaków, głównie w Stanach Zjednoczonych... i stawały z piłką przed tablicą z koszem. Członkowie grupy z Harlemu udowodnili bowiem, że na boisku najważniejsze są nie kolor skóry, pochodzenie społeczne i zasobność portfela, lecz talent, zapał i mozolny trening. Mentorem "zarażonych" koszykówką chłopaków ze slamsów Nowego Yorku był Holcombe Rucker. Od 1947 roku zaczął organizować turnieje, starając się w ten sposób uchronić czarnoskóre w większości dzieciaki przed demoralizacją i wejściem na drogę przestępstwa. Dla wielu z nich była to niepowtarzalna szansa na wybicie się, wyrwanie z kręgu biedy i przemocy, zrobienie sportowej kariery. Nazwiskiem zmarłego w 1965 roku Holcombe'a Ruckera nazwano kilka lat później park w północnym Manhattanie, znajdujący się w sąsiedztwie Harlemu. Dziś to miejsce jest kultowym punktem na mapie światowego streetballu, czyli koszykówki ulicznej. Grywały tam takie sławy NBA, jak Connie Hawkins, Kobe Bryant czy Kareem Abdul Jabbar. W 2001 roku turniej ?streeta? w Rucker's Park obejrzał prezydent USA Bill Clinton. W Polsce nie powstało jeszcze takie miejsce jak Rucker's Park, ale i sam streetbal obecny jest u nas od niedawna. Dopiero dostęp do telewizji satelitarnej, a później Internet spopularyzowały tę dyscyplinę sportu. To także Internet sprawił, że młodzi Polacy rozwijają swoje zainteresowania streetballem. Na polskich stronach brakuje trochę historii ulicznej koszykówki, można tam jednak przeczytać wywiady z gwiazdami streetballu (np. z Alimoe, Ronem Artestem, Timem "Hedachem" Gittensem, Raferem Alstonem), recenzje najciekawszych meczów zza oceanu. Dzięki Sieci powstał ranking polskich boisk streetballowych, a można tam nawet znaleźć informacje o technologiach stosowanych przez firmy produkujące sportowe buty. Dla niektórych osób odwiedzających te strony na tym kończy się kontakt ze streetballem. Wielu idzie dalej: od kilku lat są u nas rozgrywane turnieje koszykówki ulicznej. Podobnie jak w USA, bywają sponsorowane przez producentów odzieży sportowej, browary, a nawet firmy telekomunikacyjne. W wielu miastach działają lokalne ligi, a teoria i metodyka streetballu jest już przedmiotem wykładów w stołecznej Wyższej Szkole - Edukacja w Sporcie. Krzysztof Mich Więcej przeczytaj w Focus 7/2004 Źródło: www.focus.pl</body>
    </text>
    <text>
      <id>49</id>
      <body>REWIA NA DWÓCH KOŁACH Zaraz po II wojnie światowej jednoślady, prostsze i tańsze w produkcji od samochodów, zdominowały drogi. Jeżdżono na nich przez cały rok, także zimą. Wygoda i komfort jednak zwyciężyły i motocykle musiały ustąpić pola "czterem kółkom". Nowoczesne jednoślady nie mogą konkurować z samochodami, ale obie grupy pojazdów się uzupełniają. Przykładem są skutery, które w dzień służą do jazdy po zatłoczonych śródmieściach wielkich miast, a po południu wracają na parkingi pod miastem, gdzie ich kierowcy przesiadają się do limuzyn i jadą do domów. W ten sposób usprawnia się komunikację i skraca czas dojazdu do pracy. W latach 60. motocykl stał się symbolem niezależności. Słynni amerykańscy "easy riders" (swobodni jeźdźcy) uciekali od rzeczywistości właśnie na motocyklach. Przerobionych i agresywnie pomalowanych - by odróżniać się od innych, manifestować odrębność i niezależność. Duch wolności nadal towarzyszy motocyklom, choć jest już ona pojmowana inaczej - bardziej niż społeczne ideały liczy się teraz realizacja marzeń, swoboda finansowa. Lekkie dwukołowe maszyny są tanie i służą początkującym, droższe i mocniejsze to "zabawki" mężczyzn po czterdziestce, ustabilizowanych finansowo, mających dobrą pracę i prowadzących stateczne życie rodzinne. Motocykl, który jest trzecim lub czwartym pojazdem w garażu, służy rozrywce, ale także wyróżnieniu się z tłumu zwykłych (czytaj: mniej zaradnych) mężczyzn. Pod względem ceny, motocykl wyższej klasy z dobrym wyposażeniem i silnikiem o dużej pojemności (Harley Davidson, Moto Guzzi, duże Hondy, BMW, Yamahy) niewiele odbiega od dobrej klasy samochodu. Tak jest i w Polsce, i na świecie. Jednoślady lekkie i niezbyt szybkie kupują także starsi, bo dają doskonały relaks. "Trzy godziny za kierownicą mojego Harleya to jak godzina porządnej gimnastyki" - twierdzi Wojciech Echilczuk, od kilkudziesięciu lat animator ruchu polskich harleyowców. Znanym fanatykiem szybkich motocykli był mecenas Edward Wende, zaś w świecie polityki z miłości do dwóch kółek słynął senator Aleksander Małachowski, który latem podróżował po całym kraju wysłużonym rosyjskim motocyklem marki Mińsk. Leszek Belke Więcej przeczytaj w Focus 6/2004 Źródło: www.focus.pl</body>
    </text>
    <text>
      <id>50</id>
      <body>UCZULENI NA CYWILIZACJĘ Lekarze alarmują: po roku 2010 nawet 40 procent ludzi na Ziemi może mieć jakąś chorobę alergiczną. "Najczęściej (10-20% populacji) występuje pyłkowica. Co najmniej 4 milionom Polaków cyklicznie "leje się z nosa". W liczbie alergików już dostosowaliśmy się więc do "standardów europejskich". Katar jest jedną z dziesięciu najczęstszych przyczyn wizyt u lekarza pierwszego kontaktu na całym świecie. Astma to piąty w kolejności problem medyczny" - mówi doktor Barbara Sieradzka, pediatra i specjalista chorób układu oddechowego, od wielu lat zajmująca się leczeniem alergii. W latach 1964 i 1989 w szkockiej szkole liczono dzieci chore na alergię. Wystarczyło ćwierć wieku, by liczba uczulonych zwiększyła się dwu- lub trzykrotnie! W przeciętnej polskiej klasie jest dwoje lub troje dzieci, które są lub powinny być leczone z powodu astmy. Zielona, rolnicza Irlandia ma mniej katarów siennych niż fabryczna, zadymiona Anglia. Czy to właśnie fabryki produkują alergików? Dymy z kominów, choć same nie wywołują alergii, bardzo jej sprzyjają. Na początku lat 90., przed zjednoczeniem Niemiec, zbadano liczbę alergików w Lipsku (wschodnie Niemcy) i w Monachium (zachodnie). Mimo dużego zanieczyszczenia fabrycznego Lipska, Monachium ze swoimi spalinami samochodowymi biło go na głowę pod względem liczby chorych. Po 7 latach od zjednoczenia Niemiec przepaść znacznie się zmniejszyła. Spaliny samochodowe nasilają objawy alergii. Zabójcze są te z silników diesla. Japończycy, amatorzy diesli, są w światowej czołówce, jeśli chodzi o liczbę astmatyków. Osoby żyjące przy dużych ulicach chorują aż 40 razy częściej niż mieszkańcy zacisznych peryferii. Alergia jest więc "towarzyszką" mieszczuchów (75% uczuleniowców). Tylko co czwarty alergik to mieszkaniec wsi. Trawy, drzewa i kurz nie są dla niego zagrożeniem, bo towarzyszą mu od pokoleń. Używa mniej kosmetyków i środków czyszczących, je mniej łakoci. Ma większą szansę wychowywać się w licznej rodzinie, a jedynacy uczulają się najczęściej. Wszyscy na nich chuchają, nie pozwalają się ubrudzić, a przy tym też uodpornić. Cywilizacja zamknęła ludzi w budynkach jak w klatkach. 90-95% życia spędzają w mieszkaniu, w budynku firmy, w bankach, sklepach, urzędach. Tam czyhają na nich roztocza, kurz, karaluchy, grzyby, pleśnie, sierść zwierzaków i chemikalia z mebli, farb, dywanów. Idealne warunki do życia dla drobnoustrojów - dla ludzi są przekleństwem. Układ immunologiczny wobec takiego ostrzału jest bezradny. Szczególnie słabnie w nowoczesnych biurowcach "cierpiących" na "zespół chorych budynków". Grzyby i pleśnie świetnie rozwijają się w zwłaszcza w klimatyzatorach i szczelnych pokojach. Uczula się na nie co piąty z pracujących w nich urzędników. Źródło: www.focus.pl</body>
    </text>
    <text>
      <id>51</id>
      <body>GROŹNE NIEBO Ulewy, susze, huragany i gromy uznawano niegdyś za przejaw gniewu bogów. Dziś wiemy, że te zjawiska nie rodzą się w metafizycznym niebie, lecz w otulającej Ziemię atmosferze. Poznaliśmy ich naturę i potężną siłę. W ostatnim ćwierćwieczu - jak podaje Światowy Raport Katastrof - powodzie zabijały rocznie około 13 tysięcy osób, huragany - 16 tysięcy, susza i głód będący jej skutkiem - 74 tysiące. Do strat w ludziach dochodzą materialne, a te w ostatnim 50-leciu wzrosły aż 14-krotnie! - wynika z raportu światowej firmy reasekuracyjnej Munich Re. Można się pocieszać myślą, że wielkość strat nie świadczy o globalnej zagładzie, lecz o większym dobrobycie społeczeństw, a rosnąca liczba ofiar to efekt większego zaludnienia na świecie. Można też twierdzić, że subiektywne wrażenie kreują media, na bieżąco informujące o wszystkich kataklizmach, nawet w najdalszych zakątkach świata. Na wrażeniu się jednak nie kończy. Skutki wzmożonej aktywności naszej planety odczuwamy coraz częściej także w Europie. Na część przyczyn nie mamy wpływu (aktywność Słońca, działanie zjawiska pogodowego El Ni'o), ale aktywnie kształtowaliśmy pozostałe. W swym krótkowzrocznym szaleństwie ludzie wyprostowali i wybetonowali rzeki, zabudowali naturalne tereny zalewowe, wykarczowali lasy, wyjałowili gleby. Przy ich udziale powiększyła się dziura ozonowa i nasilił efekt cieplarniany. "W cieplejszej atmosferze znajduje się większa ilość energii, która musi się gdzieś wyładować" - ostrzega znany klimatolog Mojib Latif. Burze, tornada, powodzie i huragany to właśnie przejawy takiej ekspresji. "W twierdzeniu, że wraz z ociepleniem klimatu rośnie zagrożenie klęskami żywiołowymi, jest pięćdziesiąt procent prawdy" - uważa prof. Halina Lorenc, szef Zakładu Klimatologii IMGW w Warszawie. Jej zdaniem, ilość zjawisk ekstremalnych utrzymuje się na tym samym poziomie, ale zmienia się ich natężenie i zasięg. Przyczyn upatruje się właśnie w zmianie klimatu Ziemi, który nie według wszystkich się ociepla. "Najbardziej obiektywne pomiary temperatury dolnej troposfery, prowadzone przez satelity (nie zakłócane "wyspami ciepła" i obejmujące całą planetę), wskazują na lekkie ochłodzenie klimatu Ziemi (0,06 C na dekadę)" - uważa prof. dr hab. Zbigniew Jaworowski. Ciepłe i zimne cykle są zwyczajnym zjawiskiem na naszej planecie, podobnie jak pustoszące kataklizmy. Jednak coraz częściej mamy je na własne życzenie, a 9000 stacji meteorologicznych, 700 balonów, 1500 statków, samolotów i satelitów wcale nie sprawia, że możemy czuć się bezpieczni. Żeby pokonać "wroga", najpierw trzeba go poznać. Nie ma wątpliwości, że wiatr jest jednym z głównych elementów pogody na naszej planecie. Bywa przyjemny latem, gdy niesie ochłodę i śmiertelnie niebezpieczny, gdy w specyficznych warunkach rozbudowuje się do monstrualnych rozmiarów, zyskując siłę równą bombie atomowej. Cyklony, huragany i tornada są stare jak świat, ale dziś sieją większe zniszczenie, bowiem ludzie ustawili im więcej przeszkód na drodze. Wiadomo, że tornada powstają głównie przy kontynencie Ameryki Północnej. Ogromny ląd rozciąga się między strefą polarną i zwrotnikową, a masy zimnego i gorącego powietrza zderzają się nad nim wielokrotnie. Rekord padł w 1955 roku - 877 razy! Ze względu na rozmiary kontynentu, większa jest siła wirów. A im więcej przeszkód napotkają, tym większe powodują straty. Energia tornada jest milion razy mniejsza od tropikalnego huraganu, ale żaden z powietrznych żywiołów nie dorównuje mu siłą. Tornado to cyklon skoncentrowany na niewielkiej przestrzeni. Fizyczna natura obu zjawisk jest podobna - są potężnym wirem. Tyle że średnica cyklonu sięga tysiąca kilometrów, a tornada rzadko przekracza kilometr. Dziś wiemy sporo o gwałtownych ruchach powietrza, ale na pytanie, dlaczego tylko niektóre sztormy przekształcają się w cyklony, a z jednej na tysiące burzowych chmur rodzą się tornada - nie ma jasnej odpowiedzi. Kazimierz Pytko Więcej przeczytaj w Focus 3/2003 Źródło: www.focus.pl</body>
    </text>
    <text>
      <id>52</id>
      <body>GDZIE SIĘ CZAI SZTUCZNA INTELIGENCJA Autorzy science fiction od dawna snują wizje robotów żyjących w ludzkim społeczeństwie i walczących o emancypację. Filozofowie zastanawiają się, jak poradzić sobie z tego typu tworem i czy byt mechaniczny może kiedykolwiek stać się bytem świadomym. Nafaszerowani wizjami nie zauważamy, że sztuczna inteligencja wokół nas radzi sobie znakomicie i choć nie powstało jedno uniwersalne urządzenie, które pod każdym względem dorównuje człowiekowi, to istnieje wiele maszyn, które doganiają, a nawet prześcigają nas na wielu polach zarezerwowanych dotąd dla ludzi. Najlepszym przykładem jest gra w szachy. Szachiści od zawsze byli bardzo szanowani, bo stopień skomplikowania gry sprawiał, że imponowali intelektem wielu ludziom. W pojedynkach komputer kontra człowiek za przełomową datę należy uznać 11 maja 1997 roku, kiedy to IBM Deep Blue wygrał kilka partii szachów z ówczesnym arcymistrzem Garrim Kasparowem. Dziś za sto dolarów możemy kupić program, który w szachy gra lepiej niż Deep Blue i naprawdę niewielu ludzi potrafi z nim zremisować, a tych, którzy potrafią wygrać - i to nie zawsze - można policzyć na palcach jednej ręki. W zeszłym roku Władimir Kramnik, niekwestionowany szachowy mistrz świata, przegrał mecz z programem Deep Fritz 2:4. Dochodzi już do tego, że najlepsze programy szachowe, by znaleźć godnego przeciwnika, wystawiane są przeciw sobie. Programy szachowe każą zastanowić się nad tym, co rozumiemy przez sztuczną inteligencję czy sztuczny intelekt. Czy inteligentnym nazwiemy program, który - stosując algorytmy matematyczne - dochodzi do wyników podobnych do ludzkich osiągów? Jedną z cech ludzkiego umysłu jest umiejętność podejmowania decyzji na podstawie niepełnych danych. Ale i komputery to potrafią i to od dawna. Przy konstruowaniu maszyn realizuje się to na dwa sposoby: albo wprowadza reguły wnioskowania zwane logiką rozmytą, która posługuje się takimi pojęciami jak "odpowiednio duży" czy "prawie wystarczający", albo stosuje rodzaj magii, czyli tak zwane sieci neuronowe. Sieci neuronowe to nic innego jak sposób odtworzenia pracy mózgu. Komputer symuluje zachowanie zespołu komórek nerwowych, a zanim zaczniemy stosować w praktyce sieć neuronową, musi ona przejść trening. W ten sposób maklerzy giełdowi wspomagają się przy podejmowaniu decyzji inwestycyjnych, a banki oceniają zdolność kredytową potencjalnych klientów. Ale w masowym przetwarzaniu danych ludzie nigdy nie byli mocni. Nie można więc mówić, że programy analizujące tysiące notowań giełdowych na minutę są inteligentne. Co najwyżej są cierpliwe. Szukajmy więc dalej wyznaczników ludzkiej inteligencji. Jednym z nich jest rozpoznawanie obrazów. Jednak w tej dziedzinie komputery też radzą sobie coraz lepiej. Urządzenia wyposażone w programy do rozpoznawania pisma są już na tyle sprawne, że potrafią sortować pocztę. Programy rozpoznające twarze ludzkie nieustannie monitorują obraz z kamer przemysłowych w Londynie czy Nowym Jorku w poszukiwaniu przestępców i terrorystów. Komputery coraz lepiej radzą sobie też w terenie. Amerykańska Agencja Rozwoju Obronności (DARPA) funduje nagrody dla samochodów, które potrafią same jeździć. Rok temu zorganizowano drugi już wyścig po pustyni - auta musiały same znaleźć drogę w nieznanym terenie. Większość dojechała do celu. W tym roku po raz pierwszy konkurs zostanie rozegrany w warunkach miejskich (na razie jedynie symulowanych). DARPA nie ukrywa, że chodzi o pozbycie się kierowców z samochodów wojskowych - celem jest stworzenie do 2010 roku pojazdów, które nie tylko zdołają ewakuować ludzi z miejsc zagrożonych, ale także samodzielnie walczą. Jeszcze lepiej radzą sobie autonomiczne samoloty - dwa lata temu do normalnego ruchu w przestrzeni powietrznej USA dopuszczony został pierwszy samolot bezzałogowy. I to na zwykłych zasadach: staje na pasie startowym, prosi o pozwolenie startu i może lecieć, gdzie chce. Marcin Bójko Czytaj więcej w Focus 12/2007 Źródło: www.focus.pl</body>
    </text>
    <text>
      <id>53</id>
      <body>PRZEZ TECHNOLOGIĘ DO SERCA Jezu, to działa! - krzyknął dr Christiaan Barnard, patrząc na serce, regularnie bijące w klatce 54-letniego Louisa Washkansky’ego. Widok był o tyle niezwykły, że ów narząd jeszcze do niedawna znajdował się w ciele Denise Darvall, ofiary wypadku samochodowego. Operacja dr. Barnarda - pierwszy na świecie przeszczep serca - udała się, choć pacjent zmarł 18 dni później. Wiadomo już było jednak, że jeden z najważniejszych organów ludzkiego ciała można wymienić może nie na nowy, ale chociaż na mniej używany. 3 grudnia 1967 r. zaczęła się nowa era w medycynie. Od tamtej pory na całym świecie przeszczepiono tysiące serc. Ulepszone techniki operacyjne i leki zapobiegające odrzuceniu przeszczepu sprawiły, że biorcy mogą dziś cieszyć się dobrym zdrowiem przez dziesięciolecia. Medycyna nie uporała się jednak z problemem podstawowym - dostępnością narządów do transplantacji. Bardzo wielu pacjentów umiera bowiem, zanim doczeka się ratującego życie zabiegu, a czasem wystarczy jedna lekkomyślna wypowiedź polityka (takiego jak minister Zbigniew Ziobro), by niepotrzebnych śmierci było jeszcze więcej. Dlatego lekarze cały czas szukają sposobów na ratowanie serca, zanim stanie się ono zbyt chore, by mogło służyć ciału. Każdy, kto ogląda serial "Chirurdzy " (w oryginale: "Grey’s Anatomy"), wie doskonale, czym jest LVAD. To niewielka mechaniczna pompa, którą lekarze wszczepili do klatki piersiowej Danny’ego - pacjenta cierpiącego na ciężką niewydolność serca. LVAD (left ventricular assist device) jest urządzeniem wspomagającym pracę lewej komory - tej większej i bardziej umięśnionej, która odpowiada za pompowanie krwi przez aortę do narządów całego ciała. Dzięki mechanicznej pompie można odciążyć schorowane serce i utrzymać oczekującego na przeszczep pacjenta przy życiu. Takie przynajmniej są klasyczne - i pokazane w serialu - wskazania do stosowania LVAD. Z najnowszych badań wynika, że urządzenie to może wręcz wyeliminować konieczność transplantacji! U części chorych pacjentów odciążony narząd potrafi się zregenerować na tyle, że odzyskuje w sporej części dawną sprawność. Jednocześnie znacznie poprawia się stan innych narządów, które nareszcie otrzymują odpowiednią ilość krwi. "To dowodzi, że nawet skrajnie niewydolne serce ma możliwość zregenerowania się. Musimy więc szukać skuteczniejszych sposobów na wykorzystanie tej naturalnej rezerwy" - twierdzi prof. Magdi Yacoub z Imperial College London. Pomóc w tym mogą najnowsze modele pomp wspomagających serce. HeartMate II firmy Thoratec potrafi pompować krew ciągłym strumieniem i ma przy tym tak niewielkie rozmiary (6,5 cm długości, 4 cm średnicy), że można je stosować z powodzeniem także u dzieci czy dorosłych o drobnej budowie ciała. Jednak nawet tak małe urządzenie wszczepia się, otwierając klatkę piersiową chorego, z której potem wychodzi przewód do baterii zasilających i sterownika (cały ten sprzęt pacjent musi nosić na sobie). Australijczycy z HeartWare obiecują, że rozwiążą ten problem. Ich protypowa pompa IV-VAD będzie mieściła się wewnątrz tętnicy. Implantacja będzie przypominać zabieg koronarografii - urządzenie będzie można wprowadzić do organizmu przez nacięcie w tętnicy udowej i "skierować" na miejsce docelowe cewnikiem. Nie będą też potrzebne kable - system TETS pozwoli na bezprzewodowe ładowanie baterii zasilających pompę. Jan Stradowski Czytaj więcej w Focus 12/2007 Źródło: www.focus.pl</body>
    </text>
    <text>
      <id>54</id>
      <body>CHORZY NA NIEOBLICZALNOŚĆ Każdy z nas pamięta takie dzieciaki ze szkoły. Jeden był klasowym chuliganem, nieuważającym na lekcjach i często bijącym inne dzieci. Drugi zawsze miał fatalne oceny za pismo i poruszał wargami podczas cichego czytania tekstu. Trzeciemu nauczyciele matematyki regularnie wystawiali opinię "zdolny, ale leń", bo choć nie miał problemu z innymi przedmiotami, z rachunków zawsze dostawał najniższe oceny. Dziś, dzięki postępowi nauki wiemy już, że ci uczniowie nie byli po prostu "źli". Pierwszy zapewne cierpiał na nadpobudliwość ruchową (ADHD), drugi ewidentnie miał dysleksję, a trzeci... No właśnie: czy istnieje taka choroba jak wstręt do matematyki? Odpowiedź brzmi: istnieje, a do tego występuje znacznie powszechniej, niż większość z nas przypuszcza. Przyjmuje się, że dyskalkulię, czyli poważne problemy z opanowaniem "królowej nauk", ma średnio 6-7 proc. dzieci w wieku szkolnym. Jednak z badań przeprowadzonych przez naukowców z amerykańskiej Mayo Clinic wynika, że szacunki te mogą być zaniżone. Zdaniem badaczy skala problemu może sięgać nawet 14 proc. społeczeństwa, przy czym w części przypadków dyskalkulia jest "maskowana" innymi problemami, takimi jak dysleksja czy ADHD. Objawy bywają zróżnicowane: część chorych nie potrafi odróżnić "na oko" dwóch przedmiotów od trzech bez liczenia na palcach, inni mają problemy tylko z bardziej skomplikowanymi działaniami, np. mnożeniem czy operacjami na ułamkach. I choć wydaje się, że w dobie wszechobecnych kalkulatorów, komputerów i arkuszy kalkulacyjnych matematyka nie jest specjalnie potrzebna przeciętnemu obywatelowi, specjaliści są innego zdania. Umiejętność rozwiązywania zadań matematycznych jest uważana za oznakę inteligencji i sprawności umysłowej. Wiele testów IQ zawiera sekcje wymagające zastosowania technik obliczeniowych. Bez matematyki nie sposób wreszcie opanować większości przedmiotów ścisłych, od informatyki i fizyki po medycynę (lekarz musi wszak umieć przeliczać chociażby dawki leków). Zdolność do wykonywania skomplikowanych obliczeń to coś, co zdecydowanie odróżnia nas od innych stworzeń na Ziemi. Jednak matematyka nie wzięła się z próżni. Liczne dowody wskazują na to, że zawdzięczamy ją milionom lat ewolucji. Proste szacowanie liczby przedmiotów to umiejętność występująca u wielu zwierząt - nawet tak nieskomplikowanych jak salamandry czy owady. Większość z nich potrafi "liczyć" tylko do czterech, co wynika ze wzrokowego mechanizmu przeprowadzania takich działań. Pojedynczy przedmiot to jeden punkt, między dwoma można wyznaczyć linię, trzy z reguły układają się w jakiś trójkąt, a cztery - w czworokąt. Większa liczba obiektów tworzy bardziej chaotyczne układy, które zwierzętom trudniej jest rozpoznać. Jednak nawet tak prosta arytmetyka może decydować o przetrwaniu gatunku - pozwala szybko ocenić liczbę potencjalnych wrogów lub ofiar. Oczywiście im większy mózg, tym bardziej skomplikowane zadania może wykonać. Ptaki takie jak łyski umieją policzyć jaja we własnym gnieździe - gdy rachunek się nie zgadza, wyrzucają te, które wyglądają na podrzutki. Ssaki naczelne nieźle radzą sobie z większymi liczbami, a po odpowiednim treningu potrafią wykonywać proste operacje arytmetyczne, np. dodawanie. Zoolodzy twierdzą, że małpy - podobnie jak my - potrafią posługiwać się abstrakcyjnym pojęciem liczby. Przykładowo: jeśli usłyszą głosy trzech innych osobników, to spodziewają się zobaczyć właśnie tylu. Pojęcie "trzy" jest u nich niezależne od tego, który zmysł dostarczył im informacji o tej liczbie. Nie powinno więc dziwić, że zdolności matematyczne wykazują już bardzo małe dzieci: proste liczenie przedmiotów potrafią przeprowadzić kilkumiesięczne niemowlęta, zaś kilkulatki opanowują podstawowe operacje arytmetyczne nawet wtedy, gdy nie znają jeszcze odpowiednich słów opisujących takie działania. To zaś oznacza, że umiejętność liczenia rozwijała się u nas niezależnie od mówienia. Jan Stradowski Czytaj więcej w Focus 10/2007 Źródło: www.focus.pl</body>
    </text>
    <text>
      <id>55</id>
      <body>WOJNY STANDARDÓW Historia wynalazków zna wiele przypadków, gdy odrębne zespoły konstruktorów dochodziły do zadziwiająco podobnych rezultatów zupełnie odmiennymi drogami. Zwykle potem rozpoczynały krwawą walkę o monopol. Ten schemat powtarza się do dziś. Pierwszy konflikt zapoczątkował Thomas Edison w 1882 roku, kiedy uruchomił elektryczną stację oświetleniową w Nowym Jorku. Pionierski system miejskich latarni był rewolucją, ale miał jedną istotną wadę - marnował strasznie dużo energii podczas jej przesyłania, ponieważ opierał się na prądzie stałym. W rezultacie lampy na obrzeżach dzielnicy świeciły słabiej niż w centrum. Pod tym względem znacznie lepszym rozwiązaniem byłoby zastosowanie prądu zmiennego, który można poddawać "obróbce" w transformatorach. Przy przesyłaniu na duże odległości można stosować wysokie napięcie sięgające nawet 400 tysięcy woltów, by potem, blisko odbiorców, obniżyć je do bezpieczniejszych 230 woltów. Do oświetlenia całego Nowego Jorku systemem Edisona trzeba by postawić setki elektrowni prądu stałego. Zmiennoprądowych - kilka i to poza miastem. Jednak gdy George Westinghouse zaprezentował taki system, Edison wpadł w szał. Robił wszystko, żeby zniszczyć konkurenta. Rozpętał kampanię w prasie i radiu, głosząc, że prąd zmienny jest zabójczy. Organizował pokazy torturowania bezpańskich zwierząt za pomocą elektryczności, a potem zlecił opracowanie słynnego krzesła elektrycznego, które nazwał "krzesłem Westinghouse’a". Mimo to przegrał z kretesem i to z własnej winy. Westinghouse’owi w dopracowaniu sieci prądu zmiennego pomógł Nikola Tesla - były wspólnik Eidsona wielokrotnie przez niego oszukany. Pierwsza w historii wojna standardów technologicznych zakończyła się w 1895 roku, kiedy rząd USA, budując elektrownię wodną na wodospadzie Niagara, wybrał technologię Westinghouse’a. Walka o prąd była pierwszym z konfliktów, do których rozwiązania nie wystarczał zdrowy rozsądek. Wcześniej to się nie zdarzało: proch czarny został błyskawicznie wyparty przez bezdymny, czcionka odlewana z metalu zastąpiła drewnianą. W 1895 r. rozpoczęła się era, w której konsument dokonujący złego wyboru musi zapłacić podwójnie. W 1975 r. pojawił się magnetowid, który po raz pierwszy pozwolił widzom na nagrywanie programów telewizyjnych na taśmie i odtwarzanie ich w dowolnej chwili. Pionierem była firma Sony, która wprowadziła urządzenia Betamax. Ogromna kaseta i gabaryty urządzenia nie odstraszały klientów. Ale już rok później pojawił się konkurent: JVC opracowało własny standard nagrywania zwany VHS. Kaseta była mniejsza, urządzenie tańsze. I choć przez pierwsze dwa lata Sony spijało śmietankę z rynku, tańsza technologia w końcu wyparła droższą. Przynajmniej w zastosowaniach domowych. Większość produkcji telewizyjnych wykorzystywała bowiem sprzęt Betamax, przemianowany na Betacam. Podczas gdy VHS przetrwał praktycznie bez zmian, system Beta był stale ulepszany. Wprowadzono nawet zapis cyfrowy, co znacznie poprawiło jakość obrazu i dźwięku. Nadejście ery komputerów osobistych podniosło temperaturę technologicznych wojen. Najsłynniejszy konflikt ery Internetu to wojna przeglądarek. Pierwszym programem tego typu był Netscape Navigator. Jego twórcy przez kilka lat byli monopolistami, udostępniając jedyną dobrą przeglądarkę stron WWW. I pewnie byłoby tak po dziś dzień, gdyby do gry nie wszedł Microsoft ze swoim Internet Explorerem. Pierwsze trzy wersje programu były pełne błędów, ale czwarta - dodawana za darmo do systemu operacyjnego Windows 95 - okazała się przełomem. Microsoft, stosując swój słynny, kontrowersyjny marketing, szybko podbił rynek przeglądarek, a Netscape po wielu próbach odzyskania pozycji musiał wycofać się z gry. Nie do końca jednak - na podstawie starego Navigatora opracowano kilka nowoczesnych przeglądarek - w tym szybkiego, darmowego Firefoxa, który dziś zdobywa coraz większą popularność i zagarnął już 10 proc. rynku. Najwyraźniej wojna wciąż trwa. Michał Nazarewicz Czytaj więcej w Focus 9/2007 Źródło: www.focus.pl</body>
    </text>
    <text>
      <id>56</id>
      <body>CYFROWE JAJA Na początku maja miłośników gier komputerowych zmroziła smutna nowina. Premiera długo wyczekiwanej strzelaniny - "Halo 2" firmy Microsoft - opóźni się po raz kolejny. Wbrew utartym zwyczajom, tym razem nie powiedziano dlaczego. Wkrótce jednak tajne informacje wyciekły z firmy: przyczyną był dowcip jednego z programistów, który umieścił w produkcie fotografię swoich nagich pośladków. Zdjęcie nie było widoczne podczas normalnej rozgrywki, ale każdy mógł je obejrzeć, uruchamiając dodatkowy program dołączony do gry. Na szczęście niespodziankę zauważono, zanim produkt trafił do sklepów. Mogłoby się wydawać, że programista to człowiek bez wyobraźni, operujący algorytmami i żyjący głównie w świecie wirtualnym. Takie incydenty jak ten dowodzą jednak, że to osoby myślące nietuzinkowo. Zresztą przykładów jest więcej. Dwa lata temu firma Rockstar straciła 50 mln dolarów po tym, gdy w grze "Grand Theft Auto" ukryto erotyczną minigrę, która nigdy nie miała tam trafić. Produkt wycofano ze sklepów, poprawiano też już kupione egzemplarze. Trudno ustalić, kiedy powstało zjawisko Easter Eggs - komputerowych jaj wielkanocnych (z niespodzianką). Już autorzy pierwszych programów komputerowych ukrywali w nich coś od siebie. Najczęściej te dodatki nie miały nigdy ujrzeć światła dziennego. Część takich tajnych fragmentów służyła też jako zabezpieczenie na wypadek kradzieży własności intelektualnej - w sądzie autor oryginalnego kodu mógł powołać się na znane tylko sobie fragmenty. Właśnie taką funkcję pełnią Easter Eggs ukryte tam, gdzie nie można się wybrać bez mikroskopu - w procesorach i urządzeniach elektronicznych. Żeby je zobaczyć, trzeba najpierw dostać się do środka układu scalonego. Wówczas można zobaczyć np. Sonica - bohatera jednej z gier komputerowych, znacznie pomniejszonego i wciśniętego do środka procesora sygnałowego Analog Devices ADSP-2181. Umieszczenie takiego dzieła sztuki o powierzchni milimetra (!) kwadratowego wewnątrz układu scalonego to z pewnością znak, że projektant urządzenia ma duszę artysty. Wielkanocne jaja w rozumieniu komputerowym nie muszą być wcale ukryte. Czasem są w miejscach, które ogląda się dziesiątki razy dziennie. Na przykład wiadomość zaszyfrowana alfabetem Morse’a, wydrukowana z boku komputera Western Digital MyBook Pro. Ten, kto zadał sobie trochę trudu, z łatwością mógł ją odczytać: INNOWACYJNY PROJEKT, OSOBISTY NIEZAWODNY PROSTY. Projektanci komputerów Amiga 500, 600 i 1200 na płycie głównej umieścili tytuły piosenek zespołu The B-52’s. Karty graficzne firmy S3 mają na bokach wyryte małą czcionką fragmenty utworów The Beatles, a w oprogramowaniu jednego z urządzeń firmy Nagra umieszczono obelgi pod adresem hakera, którzy zaszedł za skórę całemu zespołowi. Drukarka Lexmarka, gdy zażądać wydruku specjalnie przygotowanego tekstu, zamiast tego odwdzięczy się plakatem ze zdjęciem kilku inżynierów, którzy poświęcili sporo czasu pracom nad tym urządzeniem. Mysz komputerowa Apple Mighty Mouse ma zamontowany świecący optyczny czujnik, który po podniesieniu urządzenia wyświetla rysunek sympatycznego gryzonia. Doświadczenie trzeba przeprowadzić w ciemnym pokoju. Easter Eggs to więcej niż tylko ukryte komunikaty lub grafika. To też funkcje, których nikt by się nie spodziewał. Skaner firmy Hewlett-Packard, ScanJet 5P, gdy go włączyć w odpowiedni sposób, odegra całą "Odę do radości" lub "Dla Elizy", zmieniając prędkość pracy umieszczonych wewnątrz silniczków. Niektóre z komputerów PC, uruchomione trzynastego listopada, zaśpiewają "Happy Birthsday" na cześć tajemniczego nieznajomego, po czym wyłączą się. System operacyjny Mac OS X, firmy Apple, ma wbudowanego psychoterapeutę. Uruchamiając odpowiedni program, można porozmawiać ze "sztuczną inteligencją", która wykazuje się niezbadanymi pokładami cierpliwości. Eliza, bo tak nazywa się elektroniczna psycholog, z prawdziwym zainteresowaniem pyta o przeróżne sprawy: od dzieciństwa po problemy w pracy. Parafrazując odpowi edz i i pytania człowieka, pomaga mu znaleźć przyczynę zmartwień. Zresztą ten system to prawdziwa kopalnia tego, co ukryte: projektanci umieścili w nim m.in. daty ważnych wydarzeń z "Władcy Pierścieni", a w programie pocztowym można znaleźć zdjęcie jego twórcy. Większość jaj wielkanocnych to właśnie sposób na podpisanie swojego dzieła przez najczęściej anonimowych, bo ukrytych w korporacyjnej strukturze, twórców. Ukryte funkcje są też w poważnych programach biurowych, takich jak Word, Excel czy Open- Office. Word, gdy wpisać odpowiedni tekst do edytowanego pliku, uruchomi grę Space Invaders albo elektroniczny flipper. Arkusz kalkulacyjny zawiera grę rajdową, której głównym celem jest przejechanie jak największej liczby... programistów. Tych samych, których inna ukryta w programie funkcja wymienia z nazwisk na "liście płac". Szczególnie punktowane są trafienia w tych, którzy umieszczają w aplikacjach nieudokumentowane procedury. To prawdziwy przejaw autoironii. Jednak firmy programistyczne patrzą coraz mniej przychylnie na ukryte funkcje. Trudno zyskać zaufanie klienta do systemu operacyjnego, gdy samemu nie wie się, czy nie ma w nim dodatkowej, nieplanowanej i z nikim nieuzgodnionej zawartości. Rząd Stanów Zjednoczonych - a w jego ślad inne państwa - wyraźnie zabrania umieszczania Easter Eggs w programach, które zamawia. Bo od takich dowcipów blisko do tzw. bomb logicznych, czyli procedur, które zmieniają działanie programu, gdy wystąpią specyficzne okoliczności. Takie funkcje mogłyby na przykład spowodować wyciek poufnych danych osobowych, przesyłając je w nocy do innego komputera. Wciąż jednak głównym zadaniem wielkanocnych jaj jest rozśmieszanie tego, kto przez przypadek na nie trafi. Gdy zapytać wyszukiwarkę Google o sens życia, wszechświata i całej reszty ("answer to life, the universe and everything"), odpowiedzią będzie słynna liczba z książki Douglasa Adamsa "Autostopem przez Galaktykę": 42. Michał Nazarewicz Czytaj więcej w Focus 9/2007 Źródło: www.focus.pl</body>
    </text>
    <text>
      <id>57</id>
      <body>SUPERPRZEWODY W DOMU I ZAGRODZIE Zjawisko nadprzewodnictwa metali odkrył holenderski uczony Heike Kamerlingh-Onnes na początku XX wieku. Zajmował się badaniem zjawisk fizycznych w bardzo niskich temperaturach. Wsławił się tym, że jako pierwszy skroplił hel. Potem zabrał się za badanie oporu elektrycznego metali. Nie szukał po omacku. Od dawna wiadomo było, że wraz z obniżaniem się temperatury spada opór elektryczny. Zaobserwowali to 30 lat wcześniej polscy uczeni - Zygmunt Wróblewski i Karol Olszewski - w czasie prac nad skraplaniem powietrza. Jedni fizycy twierdzili, że przy zerze absolutnym opór elektryczny zniknie. Inni, że wręcz przeciwnie - elektrony zamarzną i opór wzrośnie. Onnes był zwolennikiem tej pierwszej teorii i na początku badał, w jaki sposób zachowują się złoto i platyna. Ku jego niezadowoleniu, nie udało się zmniejszyć oporu elektrycznego do zera, co złożył na karb zanieczyszczeń próbek metali. Postanowił więc badać rtęć, którą znacznie łatwiej było oczyścić. I tu spotkało go zaskoczenie - opór elektryczny po obniżeniu temperatury do 4,19 kelwina spadał gwałtownie do zera. Onnes nazwał nowe zjawisko nadprzewodnictwem. Za swoje badania otrzymał w 1913 roku Nagrodę Nobla (przy czym jako główną zasługę komitet noblowski wymienił skroplenie helu). Onnes przewidział, że ołów i cyna również osiągają stan nadprzewodnictwa. Tak rozpoczęła się przygoda fizyków z tym przedziwnym zjawiskiem elektrycznym. Stopniowo odkrywano coraz to nowe nadprzewodniki: ołów, tal, selen, wanad, niob. W 1933 roku niemiecki fizyk Fritz Walther Meissner odkrył, że nadprzewodniki wypychają ze swego wnętrza pole magnetyczne. Efekt służy czasem do demonstracji zjawiska lewitacji magnetycznej nadprzewodników nad magnesami, a także definiuje pojęcie nadprzewodnictwa: nadprzewodnikiem jest taki materiał, w którym poniżej pewnej temperatury zanika opór elektryczny i zachodzi efekt Meissnera. W połowie XX wieku udało się opracować spójną teorię nadprzewodnictwa, w myśl której elektrony w przewodniku łączą się w pary, a wówczas łatwiej jest im przelatywać między atomami. Wkrótce okazało się, że istnieją dwa rodzaje nadprzewodników, a pary elektronowe tłumaczą zjawisko tylko w przypadku pierwszego rodzaju. Jeśli chodzi o drugi rodzaj, to wiemy jedynie, że działa, ale jak - nie mamy nadal pojęcia. Tymczasem ten drugi rodzaj nadprzewodników jest szczególnie ciekawy, bowiem nadprzewodnictwo zachodzi w nich w relatywnie wysokich temperaturach - powyżej 30 kelwinów. Pierwszy taki materiał powstał w 1986 roku i od tego czasu trwa wyścig, kto stworzy "cieplejszy". Obecny rekord wynosi 138 kelwinów (minus 135,15 st. C). W przeciwieństwie do niskotemperaturowych nadprzewodników, nowe materiały nie są metalami, ale mieszaninami przypominającymi ceramikę. Rekordzista składa się z talu, miedzi, baru, wapnia, strontu i tlenu. Choć na pierwszy rzut oka owe minus 135 stopni Celsjusza to też straszliwe zimno, to jednak osiągnięcie takich temperatur jest znacznie prostsze. Chłodziwem może być bowiem ciekły azot, a ten bardzo łatwo można wyprodukować, skraplając powietrze według technologii opracowanej w XIX wieku przez Wróblewskiego i Olszewskiego. Azot jest nie tylko wielokrotnie tańszy od ciekłego helu, to jeszcze nie istnieje ryzyko zatkania przewodów transportujących chłodziwo zamarzniętym powietrzem (!), jak miało to miejsce w przypadku aparatury stosowanej przez Onnesa. Odkrycie nadprzewodników wysokotemperaturowych stworzyło nadzieje na wielorakie zastosowania komercyjne. W laboratoriach na całym świecie trwa wyścig w poszukiwaniu materiału, który okaże się nadprzewodnikiem w temperaturze 273,15 kelwinów, czyli zera w skali Celsjusza. Marcin Bójko Czytaj więcej w Focus 8/2007 Źródło: www.focus.pl</body>
    </text>
    <text>
      <id>58</id>
      <body>GLOBALNE ZARABIANIE Według najnowszego raportu ONZ globalne ocieplenie jest niemal na pewno skutkiem działalności człowieka. I trudno się dziwić, skoro tylko w zeszłym roku za sprawą przemysłu do atmosfery trafiło ponad 29 miliardów ton dwutlenku węgla. Zmiany klimatyczne dają mnóstwo zajęcia naukowcom i pożywkę mediom, straszącym nas wizjami zalanych obszarów nadmorskich i pustyń pożerających zielone do niedawna obszary. Rzadko kto wspomina o tym, że ocieplenie przyniesie też spore zyski - i to nie tylko producentom energooszczędnych żarówek, paneli słonecznych czy turbin wiatrowych. Dopóki nasza cywilizacja nie zyska dostępu do prawdziwie "czystego" i wydajnego źródła energii, jakim może być kontrolowana fuzja termojądrowa, będziemy skazani na emisję coraz większej ilości gazów cieplarnianych. Przemysłowcy nie spieszą się z przestrzeganiem norm, które narzuca protokół z Kioto; na spowolnienie rozwoju cywilizacyjnego też nie ma co liczyć. Dlatego pojawia się coraz więcej pomysłów na ostudzenie naszej planety. Część z nich może doczekać się realizacji, inne obliczone są na efekt medialny, ale jedno jest pewne - pieniądze na badania płyną coraz szerszym strumieniem. Amerykanie zaczynają budowę zielonych elektrowni węglowych, funkcjonujących przy niemal zerowej emisji zanieczyszczeń. Pierwsza z nich powstanie do 2012 roku kosztem 870 mln dol. FutureGen, bo tak brzmi jej nazwa, będzie produkować paliwo przyszłości - wodór - oraz energię elektryczną, zaś kłopotliwy produkt uboczny, czyli CO2, składować pod ziemią. Niestety, coś za coś: właśnie przez konieczność usuwania gazowych odpadów prąd z takich elektrowni może być nawet o 60 proc. droższy od uzyskiwanego konwencjonalnie. A to właśnie główny powód, dla którego do tej pory nie przyjęły się inne alternatywne sposoby produkcji energii. Od paru lat panuje moda na pozbywanie się dwutlenku węgla. W niektórych państwach testowana jest metoda podziemnego składowiska - dostarczany z wielu różnych źródeł gaz wstrzykuje się do jaskiń, pustych niecek po wydobytej ropie, a nawet pod morskie dno. Jednak zwłaszcza to ostatnie rozwiązanie może okazać się zgubne w skutkach dla przyrody. Gdyby CO2 został uwolniony z podmorskiego magazynu, doprowadziłby do katastrofalnego zakwaszenia wód i masowego wymierania zamieszkujących je organizmów. Mniej inwazyjne może być sztuczne drzewo prof. Klausa Lacknera z Columbia University w Nowym Jorku. Wbrew nazwie ten wynalazek nie przypomina rośliny, tylko billboard reklamowy. Ma filtrować powietrze z dwutlenku węgla, który będzie zamieniać na płynne lub stałe związki chemiczne, nadające się do składowania pod ziemią. Według obliczeń jedno takie drzewo byłoby w stanie usuwać 90 tys. ton dwutlenku węgla w ciągu roku - czyli dokładnie tyle, ile w tym samym czasie wyprodukuje 15 tys. samochodów. Jednostki pływające po oceanie będą wyrzucać cząsteczki wody morskiej wysoko w powietrze. Ma to zwiększyć grubość chmur na tyle, by przepuszczały mniej słońca, co ochłodzi Ziemię. Jak obliczyli pomysłodawcy, aby zrównoważyć efekt działania gazów cieplarnianych, potrzeba aż tysiąca takich jachtów. Ich producent podpisze zatem korzystny kontrakt, choć raczej nie dorówna pod tym względem firmie, która podejmie się wykonania... 16 bilionów "parasoli". Właśnie tyle cienkich dysków musi zawisnąć na orbicie okołoziemskiej, by utworzyć osłonę przeciwsłoneczną dla naszej planety. Tak zakłada pomysł prof. Rogera Angela z University of Arizona. Każdy "parasol" mierzyłby ok. 60 cm średnicy, a utworzona przez nie chmura miałaby kształt cylindra o szerokości ok. 10 tys. km i długości 100 tys. km. W rezultacie ilość światła słonecznego docierającego do Ziemi zmniejszyłaby się około 2 proc. - a to wystarczyłoby do zniwelowania efektów globalnego ocieplenia. Jednak najbardziej kosztowny i jednocześnie najdziwniejszy projekt przedstawił dr Ken Caldeira z Carnegie Institution of Washington, który chce ruszyć z posad Ziemię. I to nie w przenośni, ale dosłownie - przy pomocy 5 biliardów (!) zdetonowanych jednocześnie bomb wodorowych. Siła tej eksplozji mogłaby na tyle zmienić orbitę planety, by ta przynajmniej trochę oddaliła się od Słońca. Trudno jednak wyobrazić sobie skutki uboczne tej metody... Robert Gontarek Czytaj więcej w Focus 7/2007 Źródło: www.focus.pl</body>
    </text>
    <text>
      <id>59</id>
      <body>ŁAMANIE KODU To najcudowniejsza z map stworzonych dotąd przez ludzkość - powiedział prezydent Stanów Zjednoczonych Bill Clinton, gdy w 2000 roku uczeni wręczyli mu płytę CD z zapisem pierwszego odczytanego ludzkiego genomu. Entuzjazm uczonych i dziennikarzy był tak wielki, że nikt nie mówił wówczas o mniej wzniosłych szczegółach. Choćby o tym, że na owej mapie brakowało jeszcze 12 proc. danych, a z tych, które udało się odczytać, tylko jedna czwarta została zweryfikowana. Ani o tym, że tak naprawdę nie odczytano genomu jednego człowieka, lecz układankę z DNA dziesięciu różnych osób. I choć dla nauki były to przełomowe dane, to ich wpływ na życie zwykłego człowieka okazał się - przynajmniej na razie - niewielki. Jednak już za kilka lat może się to zmienić. Naukowcy zapowiadają, że każdy z nas będzie mógł odczytać swój genom, płacąc za to tyle, ile dziś kosztuje laptop czy dobry telewizor. Mając zapis wszystkich swoich genów w kieszeni, będziemy mogli dowiedzieć się, czy i na co możemy zachorować i czy mamy wrodzone predyspozycje do muzyki, nauki albo jeżdżenia na nartach. Przynajmniej tak mówi teoria. W praktyce natomiast możemy się spodziewać, że nasze dane genetyczne staną się łakomym kąskiem dla firm ubezpieczeniowych i łowców sensacji. Choć genetyka wydaje się nauką bardzo nowoczesną, jej arsenał technologiczny nadal pozostawia wiele do życzenia. Genom do dziś jest sekwencjonowany za pomocą liczącej ponad 30 lat metody Sangera - najpierw uczeni "szatkują" go na małe kawałki, potem powielają każdy z nich i dopiero wtedy odczytują "litery" kodu, czyli pary zasad DNA. Pierwsze automatyczne sekwencery działały z szybkością około 5 tysięcy "liter" na dobę. Dzisiejsze potrafią w tym czasie odczytać ich milion. Nadal jednak oznacza to, że zsekwencjonowanie całego genomu jednego człowieka trwa kilka miesięcy,a koszt takiej analizy liczony jest w milionach dolarów. Firmy pracujące nad szybszymi, a więc tańszymi metodami zapowiadają, że już wkrótce taka operacja potrwa najwyżej dobę albo nawet kilka godzin. Kluczem do sukcesu jest odczytanie nici DNA jednym ciągiem, bez rozcinania jej na kawałki. Nie mniej ważna jest dokładność takiego badania, która musi być znacznie wyższa niż dziś. Jeśli maszyna pomyli się choćby przy odczytywaniu nawet jednej "litery" genomu, u zupełnie zdrowego człowieka może zostać wykryta śmiertelna choroba genetyczna. I odwrotnie - ktoś, kto jest nosicielem wadliwych genów, może mieć fałszywe poczucie bezpieczeństwa. Nikt bowiem nie kryje, że główny napęd medycyny genomowej stanowi nasz strach przed przyszłością. Odczytanie własnego genomu da nam możliwość wyszukiwania w nim - zapewne przy pomocy kolejnej odmiany Google’a - mutacji związanych z chorobami. Medycyna zna dziś ok. 6 tys. schorzeń wywoływanych przez zmianę jednego genu, a genetycy twierdzą, że kolejne 17 tys. czeka jeszcze na odkrycie. Całkowita liczba mutacji występujących w naszym genomie, a mających znaczenie dla funkcjonowania organizmu, może sięgać pół miliona! Ponieważ zapis DNA nie zmienia się w ciągu całego życia, jego jednokrotne odczytanie wystarczy, byśmy potem co jakiś czas mogli sprawdzać, czy najnowsze odkrycia lekarzy mogą nas dotyczyć. Oznacza to zupełnie nową erę w medycynie. Większość mutacji nie daje stuprocentowej "gwarancji" zachorowania, lecz tylko zwiększa jego ryzyko. Osoba, u której zostaną wykryte genetyczne predyspozycje np. do choroby wieńcowej, może zawczasu zmienić dietę, zacząć przyjmować profilaktycznie leki i częściej przechodzić badania kontrolne, takie jak EKG czy tomografia naczyń wieńcowych. Przyszli rodzice będą mogli sprawdzić swoje DNA przed poczęciem dziecka, aby upewnić się, że nie przekażą mu wadliwych genów. A jeśli się okaże, że są ich nosicielami, mogą skorzystać z metody in vitro w połączeniu z tzw. diagnostyką prenatalną - wyselekcjonowaniem zarodków, najlepiej wyposażonych genetycznie. Jednak badanie predyspozycji genetycznych jest kontrowersyjne, zwłaszcza w przypadku dzieci. "Tym, czego się najbardziej obawiamy w przypadku genomiki, jest przecenianie jej znaczenia przez społeczeństwo" - mówi Craig Venter, założyciel prywatnej firmy Celera Genomics, która brała udział w pionierskich badaniach nad odczytaniem ludzkiego genomu. Powstawanie wielu schorzeń - w tym tych najpowszechniejszych, takich jak rak czy choroby psychiczne - to wynik słabo poznanych interakcji między wieloma genami i czynnikami środowiskowymi, takimi jak stres, dieta czy zanieczyszczenia. Nawet w przypadku chorób czysto genetycznych margines błędu jest spory. Wiele firm pracuje nad testem wykrywającym mutacje związane z mukowiscydozą - dziedziczną wadą działania układu oddechowego i pokarmowego, która prowadzi do ciężkich zapaleń płuc i przedwczesnej śmierci - choć wiadomo, że dzisiejsze metody mogą wychwycić najwyżej 75 proc. nosicieli choroby. Anna Kosowska-Czubaj, Jan Stradowski Czytaj więcej w Focus 5/2007 Źródło: www.focus.pl</body>
    </text>
    <text>
      <id>60</id>
      <body>NOWY PUNKT WIDZENIA Rynek aparatów cyfrowych do złudzenia przypomina zawody olimpijskie. Na początku sportowcy spektakularnie biją rekordy, by z czasem poprawiać wyniki nie o sekundy, lecz o setne części sekund, i nie o metry, ale o centymetry. Do niedawna producenci ścigali się w zawrotnym tempie: matryce światłoczułe miały dwa miliony pikseli, trzy miliony, cztery... W okolicach ośmiu dostali zadyszki i wydaje się, że wyścig stanął na 10 milionach. Kto go zatrzymał? Urodzony w XIX wieku angielski szlachcic. Mowa o lordzie Rayleighu, który na przełomie XIX i XX wieku zajmował się fizyką. Jedno z jego licznych odkryć to kryterium (nazwane jego nazwiskiem), które mówi, jakie są teoretyczne granice optycznej sprawności obiektywu. Rayleigh założył, że ma do czynienia z idealnym obiektywem zbudowanym z soczewek i przysłony. Przysłona pozwala kontrolować ilość światła przelatującego przez obiektyw, a jednocześnie wpływa na głębię ostrości zdjęcia, czyli obszar, w którym obraz jest ostry. Im więcej światła blokuje, tym głębia większa. Niestety, kij ma dwa końce. Wprawdzie przymknięcie przysłony poprawia głębię ostrości, ale jednocześnie światło ugina się na brzegach przysłony (czyli, mówiąc uczenie, ulega dyfrakcji), co powoduje lekkie rozmycie obrazu. Gdyby wstawić do wzoru Rayleigha konkretne dane, to dla standardowego obiektywu o jasności f/2.8 wychodzi, że odległość między dwoma punktami rzucanymi wyraźnie przez obiektyw wynosi około 2 mikrometrów. A im mocniej przymykamy przysłonę, tym gorzej - dla wartości f/8 najmniejsza odległość między dwoma szczegółami wynosi 4 mikrometry. Tyle suche liczby. Przenieśmy to teraz na grunt rzeczywistości, czyli porównajmy do współczesnych konstrukcji. Na przykład Canon Powershot G7, należący do klasy kompaktów, ma matrycę o wymiarach 7,2x5,3 mm i rozdzielczości 10 milionów pikseli. Łatwo policzyć, że każda komórka światłoczuła na matrycy zajmuje obszar 1,9x1,9 mikrometra. Czyli, jak widać, obiektyw nie jest w stanie rzucać obrazu o jakości odpowiadającej rozdzielczości matrycy. W tym świetle matrycę o rozdzielczości 12 milionów pikseli, wyprodukowaną niedawno przez Sharpa, należy traktować jako strzał na wiwat - jej użycie w aparacie cyfrowym praktycznie nie ma sensu. Oczywiście jest prosty sposób na obejście kryterium Rayleigha - zwiększenie rozmiarów matrycy. Wspomniany Powershot G7 ma matrycę średniej wielkości - rozmiary tego elementu w popularnych aparatach wahają się w granicach od 4x3 mm do 23x15 mm. Tyle że powiększenie matrycy pociąga za sobą powiększenie obiektywu, a więc też całego aparatu. Nie dość, że podnosi to koszty produkcji, to jeszcze stwarza dodatkowe problemy (np. duże soczewki jest znacznie trudniej wyprodukować niż małe). Dyfrakcję można jednak zaprząc do pożytecznej pracy. Firma Canon wypuściła niedawno dwa obiektywy, w których zastosowano tzw. optykę dyfrakcyjną. Inżynierowie postanowili sprytnie ominąć jeden z największych problemów, z jakim borykają się optycy. Chodzi o tak zwane aberracje chromatyczne. Problem polega na tym, że kąt załamania światła przez soczewkę ściśle zależy od koloru tego światła. Najmocniej ugina się światło niebieskie, najsłabiej czerwone. W efekcie obraz rzucany przez soczewkę rozmywa się w tęczę, szczególnie dobrze widoczną na krawędziach przedmiotów. Inżynierowie Canona wykorzystali fakt, że w przypadku dyfrakcji zachodzi podobne zjawisko, tyle że w odwrotnej kolejności. Najmocniej ugina się światło czerwone, a najsłabiej niebieskie. Teoretycznie połączenie zjawiska załamania w szkle (refrakcji) i ugięcia na krawędzi przeszkody (dyfrakcji) powinno zniwelować tęczowe obwódki. W praktyce do niedawna trudno było wykonać wystarczająco precyzyjną siatkę dyfrakcyjną, czyli zespół koncentrycznych kręgów na powierzchni szkła. Jednak postęp technologiczny sprawił, że inżynierowie nauczyli się precyzyjnie układać metalowe struktury, zachowując dokładność rzędu kilkunastu nanometrów. I okazało się, że teoretyczny koncept działa w praktyce. Ogromną zaletą obiektywów dyfrakcyjnych są mniejsze rozmiary. Obiektyw typu zoom o ogniskowej 75-300 mm ma raptem 10 cm długości, podczas gdy tradycyjne szkło o dwa centymetry więcej. Marcin Bójko Czytaj więcej w Focus 4/2007 Źródło: www.focus.pl</body>
    </text>
    <text>
      <id>61</id>
      <body>PIGUŁKA ZŁUDZEŃ Nie jesteśmy zadowoleni ze swego zdrowia. Co drugi mieszkaniec Polski regularnie sięga po preparaty zawierające witaminy i mikroelementy, dla 27 proc. normalną praktyką jest kupowanie sztucznie witaminizowanej żywności. I choć daleko nam jeszcze do Amerykanów, którzy rocznie wydają na "zdrowe pigułki" blisko 2 mld dolarów, to przyjmujemy za pewnik, że witaminy są zdrowe. Przypominają nam o tym babcie, mamy i kampanie reklamowe, zwłaszcza wiosną i jesienią, kiedy częściej się przeziębiamy i brakuje nam nowalijek. Rzadko pamiętamy chociażby o tym, że żadne wiarygodne badania nie wykazały dotąd, jakoby okrzyczana witamina C chroniła przed przeziębieniem. Takich mitów, pokutujących od dziesięcioleci nawet wśród lekarzy, jest znacznie więcej. Już w szkole wpaja się nam, że nadmiar witamin może być szkodliwy, ale z reguły zakładamy, że dotyczy to wyłącznie tych rozpuszczalnych w tłuszczach, czyli tercetu A, D, E i K. Pozostałe rozpuszczają się w wodzie, a więc pozornie nie sposób ich przedawkować - ewentualny nadmiar możemy z łatwością wydalić z moczem. Nie jest to jednak wcale takie proste. "Możliwe, że osoby zażywające duże dawki witamin nie tylko nie są zdrowsze, ale wręcz częściej umierają. Jest to wyjątkowo niepokojące, zważywszy na spożycie preparatów witaminowych w niektórych grupach społecznych" - napisali na łamach tygodnika medycznego "Lancet" David Forman z University of Leeds i Douglas Altman z Cancer Research UK. Witaminy od samego początku funkcjonowały w powszechnej świadomości jako składniki niezbędne do zachowania zdrowia. Świadczy o tym sama ich nazwa, wywodząca się od łacińskiego vita (życie). Odkrywcy pierwszych witamin obserwowali, że pozbawione ich zwierzęta czy ludzie zapadali na różne choroby, takie jak szkorbut (w przypadku witaminy C) czy beri-beri (witamina B1). Wielu badaczy wysnuło jednak z tego wniosek, że im więcej witamin, tym lepiej. Linus Pauling, dwukrotny laureat Nagrody Nobla, od 1970 r. głosił, że duże dawki witaminy C zapobiegają nie tylko przeziębieniom, ale mogą też służyć do leczenia raka, schizofrenii i chorób układu krążenia. Z kolei kanadyjscy lekarze Wilfrid i Evan Shute utrzymywali, że dla serca zbawienne są duże ilości witaminy E. Jednak rygorystyczne badania naukowe przeprowadzone w ostatnich latach wykazały, że substancje te wcale nie działają tak, jak się uczonym zdawało. Mogą chronić przed chorobami serca, ale tylko niektóre osoby, np. część chorych na cukrzycę. Pozostałym nie pomagają wcale, a mogą wręcz zaszkodzić. Szczególnie złą sławą okryła się witamina E (tokoferol). W dużych dawkach - wielokrotnie przekraczających fizjologiczne zapotrzebowanie organizmu, czyli 10 jednostek międzynarodowych (IU) dziennie - sprzyja rozwojowi miażdżycy i niektórych odmian raka. Uczeni z Johns Hopkins University dowiedli, że dawka 400 IU - jedna duża kapsułka - zwiększa o 10 proc. prawdopodobieństwo przedwczesnego zgonu. "Prawdopodobnie ryzyko jest jeszcze większe przy megadawkach, sięgających 1-2 tys. IU" - mówi prowadzący badania dr Edgar Miller. Podobne wątpliwości dotyczą witaminy C, czyli kwasu askorbinowego. Substancja ta jest w organizmie zamieniana na trudno rozpuszczalne sole kwasu szczawiowego. Dlatego u niektórych osób duże, kilkugramowe dawki tej witaminy mogą wywołać koszmarnie bolesny atak kamicy nerkowej. U pozostałych efektem ubocznym często bywa biegunka, z pomocą której organizm próbuje bronić się przed nadmiarem potencjalnie szkodliwej substancji. Jan Stradowski Czytaj więcej w Focus 3/2007 Źródło: www.focus.pl</body>
    </text>
    <text>
      <id>62</id>
      <body>KASZALOT W BUTELCE Dla perfumiarzy nie ma zapachów nieprzyjemnych, wszystko jest kwestią proporcji i odpowiedniego połączenia. Naprawdę wszystko: nawet zapach spalonej opony, rozcieńczony, zaczyna pachnieć truskawkami. Z kolei cybet - wydzielina odbytnicza cywety, małego drapieżnika - w naturze po prostu śmierdzi, ale po odpowiedniej modyfikacji oddaje perfumom niepowtarzalne zwierzęce ciepło i zmysłowość. François Robert, perfumiarz w czwartym pokoleniu, wąchając po raz pierwszy cybet, powiedział: "To pachnie jak g...". "Tak - odparł jego ojciec - ale jakże eleganckie". Modne dziś składniki odzwierzęce nadają perfumom nie tylko wyrazistość, ale też przedłużają ich trwałość. Tak jest np. z piżmem. Wydzielina gruczołów okołoodbytniczych piżmowca ma zapach amoniaku, ale po rozpuszczeniu w roztworze alkoholowym nabiera zmysłowego aromatu. Zwierzęce piżmo było bardzo modne w starożytnej Grecji i Rzymie, a w epoce renesansu stało się podstawowym składnikiem perfum. Dziś, ze względu na ochronę ginących gatunków, zastępuje się je syntetycznym odpowiednikiem. Woskowata substancja odkładająca się w jelicie kaszalota to szara ambra. Jej produkcję stymulują zjadane przez walenia ośmiornice i kalmary. Jak to się dzieje? Przechodzą przez jego przewód pokarmowy, raniąc go po drodze swymi odnóżami i w ten sposób pobudzają wydzielanie woskowatej pasty. Ambra jest lżejsza od wody i przemieszcza się z jej prądem. Można ją wyławiać z morza lub po prostu zbierać na plaży. Po kilkumiesięcznym suszeniu rybi odór ustępuje, a ambra sprawdza się jako utrwalacz do perfum najwyższej klasy. To jeden z najdroższych składników naturalnych. "Umiejętność więzienia ducha kwiatów, ziół, drzew, żywicy, zwierzęcych wydzielin i przechowywania ich we flaszeczkach" - tak o sztuce komponowania zapachu pisał Patrick Süskind w słynnym "Pachnidle". Przez wieki strefa aromatu była dziedziną zastrzeżoną dla mężczyzn. Notabene to bogowie - w zdecydowanej mierze w męskiej postaci - byli pierwszymi adresatami wonnych przekazów. W wielu pierwotnych kulturach wierzono, że pachnący dym, ulatniający się podczas palenia żywicznego drewna, pozwoli uzyskać przychylność bogów. Samo słowo "perfumy" pochodzi od łacińskiego per fumum - poprzez dym. Otaczanie się wonnościami było wyznacznikiem statusu. Kiedy w 1922 roku odkryto grobowiec Tutenchamona, pośród wielu cennych przedmiotów znaleziono szklany słoiczek z żywicą kadzidłowca i nardu. Mimo upływu ponad 3 tys. lat woń udało się zidentyfikować. W starożytności dostęp do wytwarzania i stosowania pachnideł był zastrzeżony dla lekarzy i kapłanów, którzy tworzyli receptury wonnych olejków i maści. Dziś za sukcesami wielkich marek w przeważającej części nadal stoją panowie. Wystarczy wymienić takie nazwiska jak Ernest Beaux, François Coty, Jean Patou czy Marcel Rochas. Sztuka komponowania perfum przekazywana jest z pokolenia na pokolenie. Najlepszy przykład - rodzina Guerlain, w której od dwustu lat panowie tworzą nowe zapachy. Rozwój branży perfumiarskiej w dużej mierze zawdzięczamy silnej płci. Aparat do destylacji to wynalazek Arabów. Przyprawy to wkład żeglarzy, którzy ze wszystkich stron świata przywozili cenne surowce - oprócz zastosowań kulinarnych szybko znalazły swoje miejsce w perfumach. W wielu flakonach znajdziemy dziś cynamon, który jest jednym ze składników słodkich nut zapachowych. Wymyślne opakowania kryją też w sobie zwyczajne goździki - od tysięcy lat używane w Chinach. Dworzanie, udając się do komnaty cesarza, w trosce o świeży oddech trzymali je w ustach. Dziś goździki w perfumach pobudzają, nadają ostrość zapachowi, wzmacniają w nim nuty korzenno-ziołowe. W wielu męskich kompozycjach można znaleźć też czarny pieprz, którym notabene w średniowieczu płacono podatki. Niedojrzały - zielony ma wyrazisty smak i odświeżający zapach. Po obraniu pieprzu zielonego otrzymuje się biały, o lżejszym smaku i subtelniejszym zapachu. Najbardziej aromatyczny jest pieprz różowy - rzadko spotykany w kuchni, za to coraz częściej umieszczany w damskich pachnidłach. W perfumach z adnotacją "for men" często pojawia się też gałka muszkatołowa. W kuchni współgra np. z pasztetami, jest też składnikiem wielu sosów. W perfumach wykorzystuje się jej intensywny, kręcący w nosie, korzenny zapach, który sprawia, że są bardziej wyraziste. Weronika Wawrzkowicz Czytaj więcej w Focus 9/2006 Źródło: www.focus.pl</body>
    </text>
    <text>
      <id>63</id>
      <body>KSZTAŁT ZAPACHU Gdy w 1981 r. Jean Pierre Grivory, prezes firmy Cofinluxe, postanowił stworzyć linię perfum opartą na oryginalnej koncepcji "Perfumy Sztuki", do współpracy zaprosił ekscentrycznego artystę Salvadora Dalego. Znany z szalonych prowokacji malarz - by przypomnieć jego pojawienie się na Sorbonie w rolls-roysie pełnym kalafiorów - przyjął propozycję. Kończył właśnie pracę nad obrazem "Pojawienie się Afrodyty w pejzażu". To właśnie płótno stało się inspiracją flakonu, w którym wykorzystano fragmenty obrazu: nos i usta bogini piękna i miłości. Po śmierci Dalego zaczynem kolejnych flakonów były inne jego prace, które sam nazywał "ręcznie malowanymi fotografiami snów". Buteleczki sygnowane jego nazwiskiem zyskały sobie dużą popularność. Nazwisko firmujące flakon perfum teoretycznie nie powinno mieć znaczenia, wybieramy przecież zapach. Teoria rozmija się jednak z praktyką. To, jak istotna jest siła marki, udowodniły badania. Za przykład niech posłuży branża spożywcza. Neurobiolog Read Montague z Baylor College of Medicine, przeglądając sondaże konsumentów pepsi i coca-coli, zauważył, że ankietowani, nie znając nazwy napoju, podczas degustacji wybierali pepsi, ale kiedy napoje zyskały identyfikację, nagle smaczniejsza okazywała się coca-cola. Wygrała bardziej rozpoznawalna marka. "Przypuszczam, że podobne wyniki uzyskalibyśmy w przypadku perfum" - mówi prof. Rafał Ohme, psycholog ze Szkoły Wyższej Psychologii Społecznej w Warszawie. - "Mogłoby się okazać, że w tak zwanych ślepych testach odrzuciliśmy Dolce &amp; Gabbana, a wybraliśmy coś zupełnie nieznanego". Wpływ na ocenę zapachu mógłby mieć również kolor opakowania. "Myślę, że podświadomie za bardziej orzeźwiające uznalibyśmy perfumy podane w zielonym lub pomarańczowym opakowaniu, etykietkę: "zmysłowe" przyczepilibyśmy zapachom w czerwonym flakonie, i to niezależnie od rzeczywistych aromatów "uwięzionych" w środku" - wyjaśnia psycholog. - "Na nasz odbiór wpływa też reklama - ten sam zapach możemy zamknąć w słowie: "orzeźwiający" lub wykreować bardziej rozbudowane określenie typu: "japoński jaśmin o poranku". Nie ma wątpliwości, który z opisów bardziej intryguje" - mówi Ohme. Na tej samej zasadzie działa magia flakonika czy marki. Kolor, kształt, nazwisko wpływają na postrzeganie samego zapachu, choć wydawałoby się, że mają drugorzędne znaczenie. "To jeden z kolejnych przykładów na irracjonalność człowieka rozumnego" - uśmiecha się Ohme. O tym, że marka elektryzuje, dobrze wiedziała Miuccia Prada, która jako pierwsza umieściła na opakowaniach perfum wykonaną z materiału firmową metkę - tę samą, która znajduje się na ubraniach czy torebkach firmowanych jej nazwiskiem. Oryginalne pudełko skrywa w sobie równie ciekawy aromat. "Po raz pierwszy w historii perfumiarstwa stworzono zapach ambrowy, bez wykorzystania tego konkretnego składnika" - mówi Jolanta Górska z firmy Euro Fragrance, dystrybutora zapachów Prady w Polsce. - "Efekt takiego a nie innego aromatu dało połączenie drzewa sandałowego z Indii, liści paczuli z Indonezji, żywicy Labdanum z Francji i żywicy Benzoin z Syjamu. Flakon, w którym "uwięziono" zapach, przywodzi na myśl klasyczne dziewiętnastowieczne buteleczki, takie skojarzenia wywołuje głównie efektowna bordowa pompka zdobiąca flakony perfum w wersji de lux. Końcowy efekt to połączenie nowoczesności z klasyką, rozwiniętej technologii z tradycyjnym rzemiosłem, sprawna gra tendencjami i skojarzeniami" - podsumowuje Górska. W planach jest sprowadzenie do Polski specjalnej maszyny do grawerowania, która umożliwi umieszczenie inicjałów właścicielki perfum na flakoniku. To kolejny krok podkreślający intymność zapachu, by przypomnieć słowa Marilyn Monroe, mówiące o tym, że sypia ubrana tylko w Chanel Nľ. 5. Perfumy, które tak upodobała sobie najsłynniejsza blondynka świata, powstały w 1921 roku. Flakon od Chanel Nľ. 5 - wystawiany później w Muzeum Sztuki Nowoczesnej w Nowym Jorku - to szklany prostokąt o zdecydowanej linii narożników, zwieńczony kryształowym korkiem, skromna biała etykieta, na której wyraźnie odcina się czarne liternictwo. Prostota i elegancja, synonim klasyki. Gabriela (Coco) Chanel to zresztą osobny rozdział łączący świat zapachów z modą. Pionierem w kojarzeniu tych dwóch branż był jednak Paul Poiret, który najpierw wyzwolił kobietę z gorsetu, a następnie w 1911 r. wpadł na pomysł, by swoje krawieckie kolekcje uzupełnić perfumami. Pomysł z powodzeniem kopiowała projektantka Elza Schiaparelli. Jej perfumy Shocking przedstawiały manekina wzorowanego na sylwetce Mae West - amerykańskiej aktorki znanej z bujnych kształtów, frywolności i ciętego języka. Flakon ozdobiono dodatkowo taśmą imitującą krawiecki centymetr i bukiecikiem kwiatów. Weronika Wawrzkowicz Czytaj więcej w Focus 8/2006 Źródło: www.focus.pl</body>
    </text>
    <text>
      <id>64</id>
      <body>CIĘŻKIE CZASY dla oczu Przed gabinetami okulistycznymi ustawiają się coraz dłuższe kolejki, a w tych kolejkach czekają coraz młodsi pacjenci. Takie są skutki CVS (computer vision syndrome), czyli zespołu suchego oka. Do tej pory mówiło się, że na zespół suchego oka podatne są głównie osoby starsze, kobiety w czasie menopauzy i osoby przyjmujące niektóre leki. Dziś masowo jednak skarżą się na niego młodzi ludzie, którzy pracują przy komputerze i przez wiele godzin wpatrują się w monitor. Podczas pracy przed komputerem oczy są szeroko otwarte, szerzej nawet niż podczas czytania książki. Rzadziej też mrugają, a to właśnie mruganie powoduje zwilżanie powierzchni oka, oczyszczanie go z kurzu i zarazków. Człowiek mruga średnio 1-2 razy na 10 sekund, trwa to każdorazowo około 1/3 sekundy. Sygnał, że należy mrugnąć, wysyła mózg, dlatego robimy to mimowolnie. Podczas pracy przy komputerze przenosimy wzrok z monitora na klawiaturę i z powrotem, nie poruszając przy tym głową. Wykonujemy niewielkie ruchy powiekami - to tzw. pseudomrugnięcia. Część z nich jest odbierana przez mózg jako mrugnięcie, dlatego nie wysyła on już kolejnego sygnału. W konsekwencji - powieka nie rozprowadza po powierzchni oka wystarczającej ilości łez, oko wysycha, zaczyna szczypać, pojawia się odczucie piasku pod powiekami. Do podobnych objawów prowadzi przebywanie w klimatyzowanych pomieszczeniach oraz w miejscach z centralnym ogrzewaniem, gdzie powietrze jest suche i gorące - tam wo- da intensywniej paruje z powierzchni gałki ocznej. Syndrom suchego oka to nie jedyne zagrożenie związane z pracą przy komputerze. Podczas niej siedzimy przeważnie w małej odległości od monitora, tym samym nasz wzrok jest stale skupiony na tej samej, niedużej odległości. W efekcie mięsień rzęskowy jest stale skurczony. Po pewnym czasie z trudem się już rozkurcza, a to powoduje problemy z akomodacją, czyli przystosowaniem wzroku do zmieniającej się odległości obserwowanych obiektów. Aby uchronić się przed tymi niebezpieczeństwami, należy przestrzegać kilku zasad. Przede wszystkim podczas wielogodzinnego przesiadywania przed komputerem używać "sztucznych łez" - kropli, które zapewnią odpowiednie nawilżenie. Często mrugać, robić przerwy, na dłużej zamykać oczy. Co pewien czas odrywać wzrok od monitora, patrzeć w dal, potem skupiać wzrok na bliskim przedmiocie - i tak kilka razy. Pozwoli to rozluźnić mięśnie oka. Najważniejsze jednak, aby właściwie zadbać o miejsce pracy. Monitor powinien być ustawiony tak, żeby jego środek znajdował się około 10-20 cm poniżej oczu. Nie powinien stać na tle okna, a wyregulować go trzeba tak, by tekst był czytelny z odległości 50-70 cm. Bardzo ważne jest również odpowiednie oświetlenie - najkorzystniejsze dla oczu jest mieszane, górne i punktowe. Gdy siedzimy w przeciągu lub przy wentylatorze, trzeba pilnować, by strugi powietrza nie leciały w kierunku oczu. Warto też pamiętać o nawilżaniu powietrza - szczególnie zimą, gdy pomieszczenia są ogrzewane. Specjalny nawilżacz można zastąpić postawieniem pojemnika z wodą na kaloryferze albo wieszanie na nim mokrych ręczników. Relaksująco na wzrok wpływa zieleń, dobrze więc, jeśli w otoczeniu, w którym pracujemy, jest dużo zielonych roślin. Dobrze robi również częste wietrzenie pomieszczeń, szczególnie gdy są zadymione, bo dym tytoniowy działa na oczy drażniąco. Ewa Rąbek Czytaj więcej w Focus 5/2006 Źródło: www.focus.pl</body>
    </text>
    <text>
      <id>65</id>
      <body>DAR ŻYCIA Ludzie dzielą się swoim ciałem zazwyczaj wtedy, gdy zachoruje ktoś z najbliższych. Pomóc można jednak każdemu, często ratując życie Zaledwie 4 proc. narządów przeszczepianych dorosłym pochodzi w Polsce od żywych dawców, tymczasem w USA to aż 30 proc. Dzieciom natomiast przeszczepia się narządy pochodzące od rodziców równie często jak na świecie - około 15 proc. w wypadku nerek i 30 proc. - wątroby. "Zbyt mało osób wie o możliwości oddania swojego narządu czy tkanki na rzecz najbliższych osób" - zauważa prof. Piotr Kaliciński, kierownik Kliniki Chirurgii Dziecięcej i Transplantologii Narządów w Centrum Zdrowia Dziecka. Tymczasem oddać można te narządy czy tkanki, które mamy "w zapasie", np. jedną z nerek lub te, które się regenerują: fragment wątroby, część szpiku kostnego, porcję krwi, a także krew pępowinową. Zgodnie z polskim prawem, dawcami narządów mogą być wyłącznie pełnoletnie osoby spokrewnione w linii prostej z biorcą, małżonkowie, rodzeństwo, osoby przysposobione. Czasem bierze się pod uwagę partnerów życiowych, przyjaciół. Jednak każdy taki przypadek musi uzyskać zgodę sądu rejonowego i Komisji Etycznej Krajowej Rady Transplantacyjnej. Sąsiad, choćby pełen najszlachetniejszych pobudek, dawcą narządu być nie może. Natomiast szpik kostny i krew może oddać każdy pełnoletni, zdrowy człowiek. Dziecko może zostać dawcą szpiku lub komórek krwiotwórczych z krwi wyłącznie na rzecz rodzeństwa w sytuacji, gdy zagrożone jest życie biorcy. Konieczna jest w tym wypadku zgoda rodziców, sądu opiekuńczego, a także samego dziecka, jeśli ukończyło 13 lat. Sprzedaż narządów jest karana. Ustawa precyzuje, że zwrot kosztów pobrania komórek, tkanek lub narządów od dawcy, pobytu dawcy w szpitalu, wydania opinii lekarskich, badań laboratoryjnych przed i po pobraniu - nie jest zapłatą. Zdaniem prof. Kalicińskiego, zabezpieczenia prawne są odpowiednie: "Ludzie zgłaszając w chwilowym przypływie dobrej woli chęć oddania narządu obcej osobie nie zawsze są świadomi na co się decydują. W razie komplikacji, które pomimo postępu medycyny zawsze są możliwe, taka osoba mogłaby po latach domagać się rekompensaty i żałować swej decyzji. W rodzinie to inaczej wygląda. W dodatku zezwolenie na oddanie narządów przez osoby niespokrewnione z biorcą mogłoby stworzyć pole do niedopuszczalnych nadużyć". Lekarze sprawdzają stan i wydolność każdego organu, szukają ukrytych chorób i infekcji. Szczególnie dokładnie bada się narząd, który ma być oddany. Zdrowiem dawcy lekarze zajmują się zarówno przed operacją, jak i wiele lat po niej. Żywi dawcy są obowiązkowo rejestrowani w Centrum Organizacyjno-Koordynacyjnym ds. Transplantacji "Poltransplant". Konieczność przeszczepienia wątroby może pojawić się już u niemowląt. Ich rodzice to zazwyczaj ludzie młodzi, zdrowi, ze sprawną wątrobą. Nie ma zwykle przeszkód, by pobrać od nich fragment tkanki. Inaczej jest w przypadku nerek - tu konieczność przeszczepu pojawia się częściej, gdy dziecko jest starsze, odpowiednio starsi są też rodzice, a stan ich zdrowia i nerek - gorszy. Wtedy rzadziej któreś z nich może pomóc. Pomyślny zabieg przeszczepienia nerki 80 proc. chorych stwarza szansę na wieloletnie normalne życie. Zapewnia dwukrotnie dłuższe przeżycie i jest o 60 proc. tańszy (od drugiego roku po operacji) niż leczenie dializami. Jeszcze większa jest skuteczność transplantacji wątroby: po pięciu latach od operacji przeszczep działa prawidłowo u ponad 90% biorców. W przeciwieństwie do biorców nerki, dla których alternatywą (gorszą) są dializy, biorcy wątroby bez dokonania przeszczepu nie mieliby szansy na przeżycie. Każdy przypadek żywego dawcy wymaga osobnych badań. Najważniejszy jest stan zdrowia dawcy, któremu operacja nie może zaszkodzić. Pobrany narząd musi pomóc biorcy na tyle, by usprawiedliwić ryzyko związane z operacją dwóch osób. Ostatecznie to nie dawca ani nie biorca decydują, co jest możliwe, ale cząsteczki białek, zwane antygenami zgodności tkankowej, tkwiące w błonach naszych komórek. Katarzyna Wasilewska Czytaj więcej w 2 NR Focus 2006 Źródło: www.focus.pl</body>
    </text>
    <text>
      <id>66</id>
      <body>POŻEGNANIE Z KABLAMI? Niewiele technologicznych rewolucji odbywa się w tak zawrotnym tempie, jak rozwój komunikacji bezprzewodowej Rano wystarczy sięgnąć po pilota, by włączyć radio. Albo telewizor. W autobusie do pracy - przyłożyć kartę do czytnika. Gdy dzwoni telefon, można skorzystać z niewielkiej słuchawki bezprzewodowej, którą łatwo schować pod czapką. Zrobione wieczorem zdjęcia mogą obejrzeć znajomi na drugim końcu świata. Skierowanie aparatu w stronę komputera powoduje, że fotografie lądują na twardym dysku. Teraz można wysłać je e-mailem. Nawet bez sztywnego łącza czy modemu, z Internetem można się połączyć kartą bezprzewodową. Wszystkie te urządzenia łączy jedno - działają bez kabla. Różni to, że wykorzystują odmienne technologie przesyłania danych. Początki bezprzewodowej rewolucji były trudne. Pierwszy pilot do sterowania telewizorem, noszący dumną nazwę Zenith Space Command, powstał w 1956 roku - polecenia do odbiornika przekazywał w postaci ultradźwięków. To rozwiązanie stosowano jeszcze w latach 80., choć problemy, jakie sprawiało, były zaskakujące. Znane są m.in. przypadki, gdy telewizor zaczynał szaleńczo przełączać programy pod wpływem dziecięcej zabawki - ksylofonu, który emitował podobnej długości fale. Dziś takie problemy mamy już za sobą, a wkrótce w niepamięć odejdą też dobrze znane piloty na podczerwień. Zastępują je już wygodniejsze i pewniejsze urządzenia sterowane falami radiowymi, których nie trzeba kierować w stronę telewizora, gdy na stole leży miniaturowy panel sterujący. Ewolucja pilotów telewizyjnych to tylko jeden z elementów przemian technologii bezprzewodowej - ten, z którym stykamy się na co dzień. Komputery osobiste potrzebowały niemal 20 lat, by stać się zwyczajnym elementem wyposażenia domu. Tymczasem gdy jeszcze trzy lata temu mówiło się o systemach Bluetooth lub Wi-Fi, nie do końca było wiadomo, czy się przyjmą i kiedy ich cena stanie się na tyle przystępna, by można je było stosować na skalę masową. Dziś każdy telefon komórkowy ze średniej półki jest już wyposażony w Bluetooth, a ceny bezprzewodowych słuchawek korzystających z tego systemu spadły aż czterokrotnie. Bluetooth przyjął się jako system tworzenia sieci przestrzeni osobistej, łączącej urządzenia, które nosimy przy sobie - telefon komórkowy, laptopa, bezprzewodową słuchawkę, odtwarzacz MP3... Podczas budowy domu nie projektuje się już kabli sieciowych - wszystko załatwia łączność radiowa. Podobnie na większych obszarach, na przykład w całych osiedlach. Osoby często podróżujące, które potrzebują nieustannego dostępu do Internetu czy sieci firmowej, mogą korzystać z niewielkich kart podłączanych do laptopa. Wybór systemu zależy tylko od tego, w zasięgu której z bezprzewodowych sieci się znajdziemy. W przemyśle, logistyce czy handlu popularność zdobywają systemy szybkiej identyfikacji produktów, które znacznie upraszczają i przyspieszają pracę magazynów i kas sklepowych. Na razie wprowadziło je niewiele firm, ale korzyści są tak ewidentne, że może już w ciągu najbliższych kilku lat na dobre zapomnimy o kodach kreskowych. Dopiero kilka lat temu zaczęliśmy się pozbywać uciążliwych kabli, ale już dziś widać, jakie zalety ma łączność bezprzewodowa. Przede wszystkim zyskaliśmy swobodny dostęp do Internetu. Dzięki temu laptopy zaczęły wypierać z rynku komputery stacjonarne. Rozwój systemów bezprzewodowych to również triumf kompatybilności - producentom udało się ustalić kilka obowiązujących standardów, które podzieliły między siebie cały rynek elektroniki użytkowej. Kolejne atuty rewolucji technologicznej to wygoda i oszczędność - brak kabla oznacza mniej awarii, mniejszy ciężar, większą prędkość... To dopiero początek przemian. Dynamiczny rozwój wszelkich systemów łączności bezprzewodowej zagwarantują takie ich zastosowania, jakich być może wcale sobie nie życzymy. W głośnym filmie pt. "Raport mniejszości" w reż. Stevena Spielberga główny bohater jest zaczepiany na ulicy przez interaktywne bilboardy reklamowe, które rozpoznają go na podstawie wzoru siatkówki oka. Podobne rozwiązanie testowano niedawno w Wielkiej Brytanii, gdzie specjalna reklama proponowała przechodniom, by pobierali przez Bluetooth na swój telefon komórkowy krótki materiał reklamowy. Wymagało to zgodny właściciela aparatu, ale być może wkrótce nie będziemy się mogli opędzić od podobnych propozycji. To cena, jaką przyjdzie nam zapłacić za wygodę łączenia się z Internetem z dowolnego miejsca, oglądanie telewizji na ekranie komórki podczas jazdy autobusem czy bezpieczeństwo, jakie daje bezprzewodowy system głośnomówiący w samochodzie. Stanisław Rechowicz Czytaj więcej w 2 NR Focus 2006 Źródło: www.focus.pl</body>
    </text>
    <text>
      <id>67</id>
      <body>UCZONY, KTÓRY ZOSTAŁ CZARODZIEJEM Sława Sędziwoja jako alchemika przesłoniła następnym pokoleniom fakt, że jego eksperymenty dały początek nowoczesnej chemii. Nic nie wyrosłoby w świecie, gdyby nie było mocy powietrza, przenikającej, odmieniającej, przynoszącej ze sobą pokarm, który powiela - pisał Michał Sędziwój, opisując efekty swego doświadczenie z rtęcią. Metal ten podgrzany w otoczeniu atmosfery ziemskiej pokrywa się pomarańczowym proszkiem, który dziś nazywamy tlenkiem rtęci. Ponad 150 lat później, posługując się tym samym eksperymentem, kolejni naukowcy - Joseph Priestley, Antoine Lavoisier, Wilhelm Scheel - udowadniali istnienie pierwiastka decydującego o istnieniu życia na Ziemi - tlenu. Początek tej rewolucji, zmieniającej ustalony od czasów starożytnych porządek świata, dały doświadczenia Polaka. Pech Sędziwoja polegał na tym, że tak wyprzedzał swą epokę, iż zdobył sławę czarodzieja, a nie odkrywcy. O jego dzieciństwie wiadomo bardzo niewiele. Przyszedł na świat prawdopodobnie 2 lutego 1566 roku niedaleko Sącza w województwie krakowskim. Najpierw ukończył szkołę przyklasztorną w Krakowie, potem trafił na uniwersytet. Uczył się filozofii, retoryki i teologii oraz medycyny. O jego drodze życiowej nie zadecydowały jednak kontakty z profesorami z Akademii Krakowskiej, lecz zawarcie znajomości z Mikołajem Wolskim. Mikołaj Wolski, podczaszy na praskim dworze Rudolfa II Habsburga, cieszył się w tym czasie sławą biegłego alchemika. Młodszemu koledze imponował rozległą wiedzą, znajomością starożytnych języków (m.in. greki i hebrajskiego) oraz doświadczeniem w prowadzeniu eksperymentów alchemicznych. Szybko jednak Sędziwój zaczął przewyższać przyjaciela. Ten, znając wielkie zdolności swego współpracownika, zaprotegował go cesarzowi Rudolfowi II Habsburgowi. Władca ów słynął w całej Europie z tego, że sam prowadził doświadczenia alchemiczne i otaczał opieką ludzi podzielających jego zamiłowania. Sędziwój musiał przypaść do gustu cesarzowi, skoro od samego początku zaczął mu zlecać tajne misje. Młodzieniec podróżował po Niemczech i Włoszech, był nawet w rządzonym przez Turków Konstantynopolu. Przy okazji poszerzał swą wiedzę. Studiował kolejno w Lipsku, Wiedniu i Altdorfie. Na tej ostatniej uczelni poznał Szkota Aleksandra Setona. Żył on z tego, że odwiedzając książęce i królewskie dwory demonstrował władcom sztukę transmutacji, czyli zamieniania dowolnego metalu w złoto. Dla posiadającego odpowiednią wiedzę chemika wcale nie było to takie trudne. Wystarczyło powlec sztabę złota rtęcią, żeby wyglądała jak cynowa. Po włożeniu do ognia widzom ukazywała się jej rzeczywisty kolor. Niektórzy alchemicy mieszali rtęć z cynkiem i powlekali nią kawałki miedzi, nadając jej złotą barwę. Dzięki temu trikowi Seton wyłudzał od królów i książąt środki na dalsze eksperymenty, a przy okazji zapewniał sobie dostanie życie. Niedługo po zawarciu tej znajomości, ok. 1595 r., Michał Sędziwój wraz z nowo zaślubioną żoną, pochodzącą z Frankonii Weroniką Stiberin, zjawił się już na dłużej w Pradze. Wynajął mieszkanie u bogatego prażanina Ludwika Koralka, który także pasjonował się alchemią. W archiwum praskim znajduje się dokument, opisujący, jak to wdzięczny Sędziwój wyciągnął ze ściany gwóźdź i kilka żelaznych śrub, posmarował je jakimś płynem, przytrzymał chwilę nad rozżarzonymi węglami, po czym pokazał gospodarzowi, że przedmioty te są już z "czystego srebra". Sława Polaka rosła w Pradze błyskawicznie, tym bardziej, że w krótkim czasie za pomocą tajemniczych proszków wyleczył kilka ciężko chorych osób. Nic dziwnego więc, że gdy Sędziwój poprosił swego gospodarza o pożyczkę, ten przekazał mu, wbrew zdaniu żony, wielką jak na owe czasy kwotę 5695 kóp miśnieńskich. Po wzięciu kredytu uczony kupił sobie majątek ziemski w Jilovem nieopodal Pragi. W ciągu następnych dwóch lat oddał zaledwie połowę pożyczonej kwoty, ale kłopoty zaczęły się dopiero w czerwcu 1599 r., gdy Koralek niespodziewanie zmarł. Jego dwie siostry i wdowa oskarżały uczonego, że swymi praktykami doprowadził zmarłego do ruiny finansowej, a potem otruł. Sędziwój trafił do aresztu, a miesiąc później zaczął się proces. Nie wiadomo, jak by się cała sprawa skończyła, gdyby nie dyskretna pomoc Rudolfa II i króla Polski Zygmunta III Wazy. Podczas rozprawy żaden ze świadków nie zeznawał przeciw Polakowi. Sąd oddalił oskarżenie i ogłosił, iż uczony opuści areszt, jak tylko odda 2 tys. kóp miśnieńskich długu. Znalazły się one zaraz po wyroku i wcale nie zapłacił ich więzień, lecz tajemniczy darczyńca, przedstawiający się jako Zbynek Zajic. Andrzej W. Krajewski Cytaj więcej: Focus Wrzesień 2005 Źródło: www.focus.pl</body>
    </text>
    <text>
      <id>68</id>
      <body>EINSTEIN - KIM BYŁ NAPRAWDĘ? Mówił o sobie, że nie ma żadnych nieprzeciętnych uzdolnień, cechuje go tylko niepohamowana ciekawość. 100 lat temu ukazały się jego publikacje, które trwale zmieniły współczesną naukę. Nieuczesane włosy, koszula bez mankietów, wytarty pulower i smutne spojrzenie... Taki obraz staje nam przed oczami, kiedy myślimy o uczonym-pacyfiście, który już za życia stał się legendą. Gdy zmarł 18 kwietnia 1955 roku, w ciągu kilku następnych godzin przeprowadzono sekcję zwłok. Patolog Thomas S. Harvey, który się tego podjął, wyjął z ciała mózg i przez długi czas trzymał go w swoim domu. Próbował dociec, na czym polegała tajemnica geniuszu. Stwierdzono później rozrost o 1 cm dolnych płatów ciemieniowych, rejonów zaangażowanych w procesy związane z interpretacją bodźców wzrokowych, rozumowaniem matematycznym oraz wyobraźnią ruchową. Czy to wystarczy, by wyjaśnić istotę wielkiego umysłu? Oczywiście, nie - talentu nie mierzy się w centymetrach. Podczas sekcji zwłok geniusza wydobyto nie tylko jego mózg. Henry Abrams, okulista z Princenton, wyjął również Einsteinowi oczy i - w akcie swoistego fetyszyzmu - trzymał je przez dziesiątki lat zamknięte w swoim domowym sejfie. Co sprawiło, że fizyk, którego teorii nie rozumie przeciętnie wykształcony człowiek, stał się idolem swoich czasów, ikoną dorównującą popularnością filmowym gwiazdom i muzykom rockowym? I czy rzeczywiście sobie na taką sławę zasłużył? Małemu Albertowi w szkole nie szło najlepiej, a koledzy uważali go za dziwaka. Także jego późniejsze życie rodzinne dalekie było od ideału. 14 marca 1879 roku Pauline i Hermannowi Einsteinom, mieszkającym w Ulm, urodził się syn - Albert. Duża i zniekształcona głowa przestraszyła młodą matkę, a babka załamała ręce, bo dzieciak był bardzo tłusty. Wezwany lekarz uspokoił rodzinę, że z głową za parę tygodni powinno być wszystko w porządku, a waga mieści się w normie. Według samego Einsteina, kolejnych zmartwień przysporzył rodzicom, gdy w wieku trzech lat nie zaczął jeszcze mówić, dając powody do obaw, że jest opóźniony w rozwoju. Nie wiadomo, ile prawdy zawiera ta legenda, ponieważ z innych źródeł wynika, że mały Albert gadał dużo i jak na swój wiek inteligentnie. Maja Einstein, o dwa lata młodsza siostra geniusza, wielokrotnie powtarzała anegdotkę, jak rodzice przygotowywali syna na narodziny siostrzyczki, opowiadając mu o niej jak o zabawce - na jej widok Albert zapytał zawiedziony: "A gdzie są kółka?". Rok po urodzeniu Alberta Einsteinowie za namową brata Hermanna - Jakoba, wynieśli się z Ulm do Monachium, by w wielkim mieście zainwestować w biznes elektryczny. Zamieszkali w domu z ogrodem, z dala od centrum. Pauline wychowywała Alberta na zaradnego dzieciaka - puszczała go samego na ulicę już w wieku trzech lat, obserwując czujnie z ukrycia. Rozmiłowana w muzyce, kupiła synowi skrzypce i opłaciła nauczycielkę muzyki. Gra na skrzypcach stała się jego drugą - po nauce - największą przyjemnością w życiu. Do klasy Alberta na Politechnice trafiła tylko jedna dziewczyna - starsza od niego o 4 lata Serbka Mileva Marić. Utykająca i według innych brzydka, wpadła jednak Albertowi w oko i wkrótce zostali parą. Jej rodzice akceptowali związek, matka i ojciec Alberta nie kryli niechęci. "Stara, kulawa i brzydka, studiuje miast przygotowywać się do bycia żoną, no i do tego nie jest Żydówką!" - protestowała mama Pauline. W 1900 r. Albert i Mileva nie zdali egzaminów końcowych. Albertowi udało się dostać dyplom, ale nie miał szans na dobrą pracę. Młodzi rozjechali się do swych rodziców i pisali do siebie listy, w których wyznania miłości mieszały się z uwagami o fizyce. W maju 1901 roku spotkali się na wakacjach nad jeziorem Como. Wkrótce później Mileva odkryła, że jest w ciąży. I znów oblała egzaminy. Z listów ujawnionych w 1986 roku świat dowiedział się, że w styczniu 1902 roku urodziła się córka Einsteina - Lieserl. W pierwszych listach Albert ciepło dopytywał się o małą, potem już o niej nie pisał. Do dziś nie wiadomo, co się z nią stało. Mileva i Albert pobrali się dopiero w styczniu 1903 r., niewykluczone więc, że Einstein oddał nieślubne dziecko do adopcji, by skandal nie pozbawił go dopiero co zdobytej pracy w biurze patentowym, bądź co bądź posady urzędnika państwowego. Posadę Albert zawdzięczał pomocy przyjaciela z politechniki - Marcela Grossmanna. W czasie studiów często spisywał od niego notatki z matematyki, potem Marcel pomoże mu jeszcze raz z matematyczną stroną ogólnej teorii względności. Piotr Szymczak Czytaj więcej w lutowym numerze Focus Źródło: www.focus.pl</body>
    </text>
  </texts>
</data>